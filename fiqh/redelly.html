<html>

<head>
<title>Fiqh</title>
<link href="style.css" rel="stylesheet" type="text/css">
<meta name="GENERATOR" content="Microsoft FrontPage 5.0">
</head>

<body background="greyback.jpe" bgColor="#ffffff">

<hr>

<h1>Fiqh-as-Sunnah</h1>

<hr>

<br><font FACE="Arial Unicode MS" SIZE="5"><b>
<p>Fiqh-as-Sunnah, Osa 1: Rukouksen edellytykset </p>
</b></font><strong><font SIZE="3">
<p>Osa 1, sivu 109a: Tieto siitä, että rukouksen aika on alkanut </p>
</font></strong><font FACE="Arial Unicode MS">
<p>Jos henkilö on varma tai melko varma siitä, että rukousaika on alkanut, hän 
voi rukoilla. Ei ole tärkeää, kuinka hän päätyi tietämään sen.</p>
<p></p>
</font><strong><font SIZE="3">
<p>Osa 1, sivu 109b: Puhdistautuminen suurista ja pienistä epäpuhtauksista </p>
</font></strong><font FACE="Arial Unicode MS">
<p>Allah sanoo Koraanissa: &quot;Te, jotka uskotte! Noustessanne rukoilemaan peskää 
kasvonne ja kätenne kyynärpäätä myöten, pyyhkikää päänne ja peskää jalkanne 
nilkkoja myöten. Ja jos olette tahriintuneet, tehkää itsenne puhtaaksi.&quot; 
(al-Maaida 6) Ibn Umar kertoi profeetan (SAAS) sanoneen: &quot;Allah ei hyväksy 
rukousta, jota ei ole tehty puhtauden tilassa eikä hän hyväksy almua, joka on 
varastettu sotasaaliista.&quot;(Kertonut luotettavien ryhmä.) </p>
</font><strong><font SIZE="3">
<p>Osa 1, sivu 109c: Kehon, vaatteiden ja paikan puhtaus </p>
</font></strong><font FACE="Arial Unicode MS">
<p>Näiden kohteiden tulisi olla niin puhtaat fyysisistä epäpuhtauksista kuin 
mahdollista. Jos niitä ei ole mahdollista poistaa, henkilö voi rukoilla 
epäpuhtauksien vallitessa eikä hänen tarvitse toistaa rukoustaan. Ruumiillisesta 
puhtaudesta Anas kertoi profeetan (SAAS) sanoneen: &quot;Olkaa puhtaat virtsasta, 
sillä suurin osa haudan rangaistuksista johtuu siitä.&quot; Tämän on kertonut 
ad-Daraqutni, joka sanoi sen olevan hasan. </p>
<p>Ali kertoi: Minulta tapasi vuotaa runsaasti eturauhasnestettä, joten pyysin 
erästä miestä kysymään profeetalta (SAAS) siitä (ujostelin kysyä häneltä, 
johtuen suhteestani häneen hänen tyttärensä kautta). Mies kysyi profeetalta 
(SAAS) ja tämä sanoi: &quot;Puhdistaudu rukousta varten ja pese peniksesi.&quot; 
(Kertoneet al-Bukhari ja muita.) </p>
<p>Aisha myös kertoi Allahin lähettilään (SAAS) sanoneen naiselle, jolla oli 
pitkittynyttä vuotoa: &quot;Pese veri pois ja rukoile.&quot; </p>
<p>Vaatteiden puhtaudesta on seuraavaa tietoa: Allah sanoo: &quot;Puhdista vaatteesi&quot; 
(al-Muddathir 4). Jabir ibn Sumra kertoi kuulleensa erään miehen kysyvän 
profeetalta (SAAS): &quot;Voinko rukoilla samoissa vaatteissa, joissa olin yhteydessä 
vaimooni?&quot; Hän sanoi: &quot;Kyllä, mutta jos näet niissä joitakin tahroja, sinun on 
pestävä ne.&quot; Tämän hadithin ovat kertoneet Ahmad ja Ibn Maja. Sen kertojat ovat 
luotettavia. Muawiyya kertoi: &quot;Kysyin Umm Habibalta: Rukoiliko profeetta (SAAS) 
samoissa vaatteissa, joita hän piti ollessaan yhdynnässä? Hän sanoi: Kyllä, jos 
niissä ei ollut tahroja.&quot; (Kertoneet Ahmad, Abu Dawud, an-Nasai ja Ibn Maja.) 
Abu Said kertoi profeetan (SAAS) riisuneen kenkänsä ja ihmisten hänen takanaan 
tehneen samoin. Kun hän lopetti rukouksen, hän kysyi: &quot;Miksi riisuitte 
kenkänne?&quot; He sanoivat: &quot;Näimme sinun riisuvan omasi.&quot; Hän sanoi: &quot;Gabriel tuli 
ja kertoi minulle, että niissä oli jotakin likaa. Sen tähden, kun joku teistä 
tulee moskeijaan, hänen tulisi kääntää kenkänsä ja tutkia ne. Jos hän löytää 
niistä likaa, hänen tulisi pyyhkiä niitä maahan ja rukoilla ne jalassa.&quot;Hadithin 
ovat kertoneet Ahmad, Abu Dawud, al-Hakim, Ibn Hibban ja Ibn Khuzaima. Viimeksi 
mainittu sanoo sen olevan sahih. </p>
<p>Tämä hadith osoittaa, että jos joku astuu moskeijaan (kengät jalassa) eikä 
ole tietoinen jostakin epäpuhtaudesta tai on unohtanut sen, mutta muistaa sen 
yhtäkkiä rukouksen aikana, hänen on yritettävä poistaa se ja jatkaa rukoustaan. 
Hänen ei tarvitse suorittaa sitä uudelleen. Mitä tulee rukouspaikan puhtauteen, 
Abu Huraira sanoi: &quot;Eräs beduiini seisoi virtsaamassa moskeijassa. Ihmiset 
menivät ottamaan häntä kiinni. Profeetta (SAAS) sanoi: Jättäkää hänet rauhaan ja 
kaatakaa sangollinen vettä hänen virtsansa päälle. Teitä on opetettu olemaan 
lempeitä ihmisiä kohtaan, ei kohtelemaan heitä ankarasti. (Kertonut luotettavien 
ryhmä, paitsi Muslim.) </p>
<p>Kommenttinaan tähän aiheeseen ash-Shaukani sanoo: &quot;Jos tuodut todisteet ovat 
luotettavia, ne johtavat päätelmään, että on pakollista pitää vaatteensa 
puhtaina. Henkilö, joka rukoilee epäpuhtauksia vaatteissaan, on hylännyt yhden 
rukouksen edellytyksistä. Mutta hänen rukouksensa ei kuitenkaan ole pätemätön.&quot; 
Ar-Rauzhat an-Nabiyyahissa todetaan: &quot;Oppineiden enemmistö on sitä mieltä, että 
on pakollista puhdistaa kolme asiaa: keho, vaatteet ja rukouspaikka. Jotkut 
katsovat tämän olevan edellytys rukouksen kelvollisuudelle ja toiset sanovan sen 
vain olevan sunna. Tosiasia on, että se on pakollista. Joka tietoisesti rukoilee 
tahriintuneissa vaatteissa, on jättänyt täyttämättä yhden rukouksen 
edellytyksistä, mutta rukous on silti pätevä.&quot; </p>
</font><strong><font SIZE="3">
<p>Osa 1, sivu 111: Auran peittäminen </p>
</font></strong><font FACE="Arial Unicode MS">
<p>Allah sanoo Koraanissa: &quot;Te ihmisen (Aadamin) lapset, pukeutukaa 
juhlapukuihinne jokaisena hartaushetkenänne&quot; (al-Araf 31). &quot;Juhlapuvun&quot; merkitys 
tässä on auran peittäminen. &quot;Hartaushetken&quot; merkitys on &quot;rukous&quot;. Siten se 
tarkoittaa &quot;peittäkää auranne joka rukouksessa.&quot; Salama ibn al-Aku sanoi 
profeetalle (SAAS): &quot;Oi Allahin lähettiläs, voinko rukoilla pitkässä paidassa?&quot; 
Hän sanoi: &quot;Kyllä, mutta napita se kiinni, vaikka sitten okaalla.&quot; (Kertonut 
al-Bukhari teoksessaan Tarikh.) </p>
</font><strong><font SIZE="3">
<p>Osa 1, sivu 111a: Miehen tulee peittää intiimit alueensa edestä ja takaa </p>
</font></strong><font FACE="Arial Unicode MS">
<p>On erimielisyyttä navan, reisien ja polvien suhteen. Kertomukset tästä ovat 
ristiriitaisia. Seuraavaa hadithia on käytetty osoittamaan, että nämä osat eivät 
kuulu miehen auraan: </p>
</font><strong><font SIZE="3">
<p>Osa 1, sivu 111b: Miehen reiden näkyminen </p>
</font></strong><font FACE="Arial Unicode MS">
<p>Aisha sanoi: &quot;Profeetta istui siten, että hänen reitensä näkyi, kun Abu Bakr 
pyysi lupaa tulla sisään ja sai sen. Sama tapahtui Umarin kanssa. Kuitenkin kun 
Uthman pyysi lupaa tulla sisälle, profeetta (SAAS) peitti itsensä vaatteillaan. 
Kun he lähtivät, minä sanoin: Oi Allahin lähettiläs, sinä annoit Abu Bakrille ja 
Umarille luvan tulla sisään, kun reitesi oli näkyvissä. Kun Uthman pyysi lupaa 
tulla sisälle, peitit itsesi vaatteilla. Hän sanoi: Oi Aisha, enkö ujostelisi 
miestä, jota, kautta Allahin, jopa enkelit ujostelevat?&quot; (Kertoneet Ahmad ja 
al-Bukhari muallaq-muodossa.) </p>
<p>Anas sanoi: &quot;Khaibarin taistelun aikana profeetan (SAAS) vaate valahti pois 
hänen lantioltaan, kunnes näin hänen ihonsa valkoisuuden.&quot; (Kertoneet Ahmad ja 
al-Bukhari.) </p>
<p>Ibn Hazm sanoo: &quot;On oikein sanoa, että reisi ei ole osa auraa. Jos se olisi, 
niin kuinka Allah antaisi profeettansa (SAAS), joka on suojeltu (synniltä), 
paljastaa itsensä Anasin ja muiden nähtäväksi? Allah olisi estänyt häntä 
tekemästä niin. Jabirin mukaan, kuten kahdessa Sahihissa kerrotaan, profeetan 
(SAAS) ollessa nuori (ennen kuin hänestä tuli profeetta) hän oli kerran 
kantamassa Kaaban kiviä yllään pelkkä lannevaate. Hänen setänsä al-Abbas sanoi 
hänelle: Oi veljenpoika, mikset ota lannevaatettasi ja laita sitä olkapäällesi 
pehmusteeksi? Profeetta teki niin ja menetti tajuntansa. Koskaan sen jälkeen 
häntä ei nähty alastomana.&quot; </p>
<p>Muslimin mukaan Abu al-Aliya kertoi Abdullah ibn as-Samitin lyöneen 
kämmenellä hänen reittään ja sanoneen: &quot;Kysyin Abu Zharrilta ja hän löi minun 
reittäni kuten minä löin sinun, ja hän sanoi: Kysyin Allahin lähettiläältä 
(SAAS) ja hän löi reittäni kuten minä löin sinun reittäsi ja sanoi: Tehkää 
rukouksenne, kun sen aika on…&quot; Ibn Hazm sanoi: &quot;Jos reisi olisi aura, miksi 
Allahin lähettiläs (SAAS) koskettaisi sitä?&quot; Jos reisi olisi Abu Zharrin 
mielestä aura, miksi hän olisi lyönyt sitä kädellään? Samaa voitaisiin kysyä 
Abdullah ibn as-Samitilta ja Abu al-Aliyalta. Muslimille ei ole sallittua 
koskettaa toisen miehen intiimejä alueita, tai vaatteita sen päällä. Mies ei 
myöskään saa koskea naisen auraa peittäviä vaatteita. </p>
<p>Ibn Hazm mainitsee, että Hubair ibn al-Huwairith katseli Abu Bakrin reittä 
sen ollessa paljas ja että Anas ibn Malik tuli Qas ibn Shamasin luo hänen 
reitensä ollessa paljaana. </p>
<p>Kuitenkin seuraavia haditheja käytetään osoittamaan, että reidet ja niin 
edelleen ovat osa auraa: </p>
<p>Muhammad Jahsh kertoi: &quot;Allahin lähettiläs (SAAS) kulki Mamarin ohitse, kun 
tämän reidet olivat paljaina. Hän sanoi tälle: Oi Mamar, peitä reitesi, sillä ne 
ovat aura.&quot; Tämän ovat kertoneet Ahmad, al-Hakim ja al-Bukhari Tarikhissa ja 
muallaq-muodossa Sahihissa. </p>
<p>Jurhad kertoi: &quot;Allahin lähettiläs (SAAS) kulki ohitseni, kun viitta ylläni 
ei peittänyt reisiäni. Hän sanoi: Peitä reitesi, sillä ne ovat (osa) auraa.&quot; 
Tämän ovat kertoneet Ahmad, Abu Dawud ja at-Tirmidhi, joka sanoo sen olevan 
hasan, ja al-Bukhari muallaq-muodossa teoksessa Sahih. </p>
</font><strong><font SIZE="3">
<p>Osa 1, sivu 113: Naisen aura ja hijab </p>
</font></strong><font FACE="Arial Unicode MS">
<p>Naisen aurasta ei ole vastaavanlaista erimielisyyttä. On todettu hänen koko 
vartalonsa olevan aura ja että se on peitettävä, paitsi kädet ja kasvot. Allah 
sanoo Koraanissa: &quot; eivätkä näyttele sulouttaan tavallisuudesta poiketen&quot; (eivät 
näytä koristuksiaan tai kauneuttaan, paitsi kätensä ja kasvonsa). On olemassa 
luotettavat kertomukset Ibn Abbasilta, Ibn Umarilta ja Aishalta, että profeetta 
(SAAS) sanoi: &quot;Allah ei hyväksy aikuisen naisen rukousta, jos hän ei peitä 
itseään (khimarilla, hijabilla).&quot; Tämän ovat kertoneet viisi luotettavaa 
kertojaa paitsi an-Nasai, sekä Ibn Khuzaima ja al-Hakim. At-Tirmidhi luokittelee 
sen sanalla hasan. </p>
<p>Umm Salama kertoo kysyneensä profeetalta (SAAS): Voiko nainen rukoilla 
pitkässä paidassa (kuten yöpaita) ja huivissa, ilman alusvaatetta? Hän sanoi: 
Jos paita on pitkä ja väljä ja se peittää hänen jalkateränsä.&quot; Tämän on kertonut 
Abu Dawud. Oppineet sanovat sen olevan sahih sen mauquuf-muodossa (Umm Salaman 
sanomana eikä profeetan, SAAS). </p>
<p>Kerrotaan myös Aishalta kysytyn: &quot;Kuinka monta vaatetta yllään naisen tulee 
rukoilla?&quot; Hän vastasi: &quot;Kysy ali ibn Abu Talibilta ja tule sitten takaisin 
kertomaan, mitä hän sanoi.&quot; Alin vastaus oli: &quot;Huivissa ja pitkässä, väljässä 
paidassa.&quot; Tämä kerrottiin Aishalle ja hän sanoi: &quot;Hän puhui totta.&quot; </p>
<p>Vaatteiden tulee peittää aura, vaikka ne olisivatkin niin tiukat, että 
vartalon ääriviivat näkyvät. Jos vaatteet ovat niin ohuet, että henkilön 
ihonväri näkyy läpi, ne eivät sovellu rukoilemiseen.</p>
<p></p>
</font><strong><font SIZE="3">
<p>Osa 1, sivu 113a: Suositus pukeutua kahteen vaatteeseen salatissa </p>
</font></strong><font FACE="Arial Unicode MS">
<p>On suositeltavaa, että henkilö pukeutuu ainakin kahteen vaatteeseen, mutta 
hän voi käyttää vain yhtä, jos hänellä ei ole enempää. Ibn Umar kertoi profeetan 
(SAAS) sanoneen: &quot;Jos joku teistä aikoo rukoilla, hänen tulisi pukeutua kahteen 
vaatteeseen, sillä Allah on oikeutetuin siihen, että näytätte kauniilta hänen 
edessään. Jos jollakulla ei ole kahta vaatetta, hänen tulisi peittää itsensä 
viitalla rukoillessaan, mutta ei niin kuin juutalaiset.&quot; (Kertoneet at-Tabarani 
ja al-Baihaqi.) </p>
<p>Abdurazaq kertoi Ubayy ibn Kaabin ja Abdullah ibn Masuudin kiistelleen. Ubayy 
oli sitä mieltä, että oli sallittua rukoilla yhdessä vaatteessa, kun taas Ibn 
Masuud sanoi sen olevan sallittua vain, jos henkilöllä ei ollut muita vaatteita. 
Umar nousi puhujakorokkeelle ja sanoi: &quot;Oikea kanta on tämä: Jos Allah antaa 
sinulle enemmän varoja, sinun tulee kantaa enemmän vaatteita. Mies voi kerätä 
vaatteita ylleen, tai rukoilla lannevaatteessa ja päällysviitassa, tai 
lannevaatteessa ja paidassa, tai lannevaatteessa ja kaftaanissa, tai housuissa 
ja viitassa, tai housuissa ja paidassa, tai housuissa ja kaftaanissa, tai 
nahkahousuissa ja kaftaanissa tai nahkahousuissa ja paidassa. Ja minä (kertoja) 
luulen, että hän sanoi: nahkahousuissa ja viitassa.&quot; </p>
<p>Buraida kertoi, että profeetta (SAAS) kielsi ketään rukoilemasta pukeutuneena 
huonosti kiedottu kankaanpala auransa peittona, ja rukoilemasta housuissa mutta 
ilman päällysviittaa. (Kertoneet Abu Dawud ja al-Baihaqi.) On kerrottu, että kun 
al-Hassan ibn Ali rukoili, hän puki ylleen parhaat vaatteensa. Häneltä kysyttiin 
tästä ja hän sanoi: &quot;Totisesti, Allah on kaunis ja Hän rakastaa kauneutta, joten 
kaunistan itseni Herraani varten.&quot; Tällaiseen näkemykseen sopivat Allahin sanat: 
&quot;Pukeutukaa juhlapukuihinne jokaisena hartaushetkenänne&quot;.</p>
<p></p>
</font><strong><font SIZE="3">
<p>Osa 1, sivu 114: Pään paljastaminen rukouksen aikana </p>
</font></strong><font FACE="Arial Unicode MS">
<p>Ibn Asakir kertoi, että joskus profeetta (SAAS) otti pois lakkinsa ja laittoi 
sen eteensä sutraksi. Hanifilaisten mukaan mies voi rukoilla pää paljaana. 
Tosiasiassa he pitävät sitä parempana, jos niin tehdään nöyryydestä ja 
kunnioituksesta. Ei ole mitään todisteita siitä, että miehen olisi peitettävä 
päänsä rukoillessaan.</p>
<p></p>
</font><strong><font SIZE="3">
<p>Osa 1, sivu 114a: Kiblan suuntaan kääntyminen </p>
</font></strong><font FACE="Arial Unicode MS">
<p>Kaikki oppineet ovat yksimielisiä siitä, että on käännyttävä Masjid 
al-Haramiin (Mekkaan) päin joka rukouksessa. Allah sanoo Koraanissa: &quot; Käännä 
siis kasvosi Rauhoitetun temppelin suuntaan. Ja te, muslimit, missä olettekaan, 
kääntäkää rukoillessaane kasvonne sinne.&quot; ( al-Baqara 144). </p>
<p>Al-Barra kertoi: &quot;Me rukoilimme Allahin lähettilään (SAAS) kanssa noin kuusi- 
tai seitsemäntoista kuukautta kohti Jerusalemia, jonka jälkeen hän kääntyi 
Kaabaan pain.&quot; (Kertonut Muslim.)</p>
<p></p>
</font><strong><font SIZE="3">
<p>Osa 1, sivu 114b: Jos henkilö voi nähdä Kaaban, hänen on käännyttävä sitä 
kohden </p>
</font></strong><font FACE="Arial Unicode MS">
<p>Jos hän ei voi nähdä sitä, hänen on käännyttävä siihen suuntaan, sillä se on 
kaikki, mitä hän voi tehdä. Abu Huraira kertoi profeetan (SAAS) sanoneen: &quot;Qibla 
on idän ja lännen välissä.&quot; Tämän ovat kertoneet Ibn Maja and at-Tirmidhi. 
Jälkimmäisen mielestä se on hasan sahih. Tämä hadith viittaa medinalaisiin ja 
keihin tahansa, jotka ovat samassa asemassa (eli ihmiset Syyriassa, Arabian 
niemimaalla ja Irakissa. Egyptiläisille qibla on idän ja etelän välissä.) </p>
</font><strong><font SIZE="3">
<p>Osa 1, sivu 115: Jos henkilö ei pysty määrittämään qiblan suuntaa </p>
</font></strong><font FACE="Arial Unicode MS">
<p>Hänen tulisi kysyä sellaiselta, joka tietää. Jos hän ei löydä ketään, keneltä 
kysyä, hänen tulisi yrittää parhaansa mukaan määrittää se. Siinä tapauksessa 
hänen rukouksensa on pätevä eikä hänen tarvitse toistaa sitä, vaikka hän saisi 
myöhemmin selville olleensa kääntyneenä väärään suuntaan. Jos hänelle 
selvitetään hänen rukoillessaan, että hän seisoo väärään suuntaan, hänen 
tarvitsee vain kääntyä oikeaan suuntaan lopettamatta rukoiluaan. Tämä perustuu 
seuraavaan tapaukseen: Ibn Umar kertoi ihmisten olleen rukoilemassa 
aamurukoustaan Quban moskeijassa, kun eräs henkilö tuli heidän luokseen sanoen: 
&quot;Allah on ilmoittanut profeetalle (SAAS) osan Koraania, jossa meitä käsketään 
kääntyä Kaabaan päin, joten kääntykää sinne päin.&quot; He käänsivät välittömästi 
kasvonsa Syyriasta Kaabaan päin.&quot; (Kertoneet al-Bukhari ja Muslim.) </p>
<p>Jos joku rukoilee arvioimaansa suuntaan ja haluaa sitten rukoilla uudestaan, 
hänen tulisi yrittää määritellä qiblan suunta uudestaan. Jos se osoittautuu 
toiseksi kuin mihin hän päätyi aikaisemmin, hänen tulee rukoilla uuteen 
suuntaan, toistamatta aiempaa rukoustaan. </p>
</font><strong><font SIZE="3">
<p>Osa 1, sivu 115a: Kaksi tilannetta, jolloin ei tarvitse kääntyä Kaabaan päin</p>
</font></strong><font FACE="Arial Unicode MS">
<p>Ensimmäinen on se, kun rukoillaan vapaaehtoisia rukouksia matkatessa (ratsun 
selässä tai autossa jne.) Ajaja voi taivuttaa vähän päätään rukouksen 
taivutuksissa ja kumarruksissa, mutta hänen tulisi kumartaa vähän syvempään 
maahan kumarruksissa. Hän voi olla kasvot siihen suuntaan, mihin hän on 
kulkemassa. </p>
<p>Amr ibn Rabia kertoi: &quot;Näin Allahin lähettilään (SAAS) rukoilevan ratsailla, 
ja hänen kasvonsa osoittivat siihen suuntaan, minne hän oli kulkemassa.&quot; Tämän 
hadithin ovat kertoneet Muslim, at-Tirmidhi ja al-Bukhari. Viimeksi mainittu 
lisäsi, että &quot;hän taivutti päätään vähän.&quot; </p>
<p>Näin hän ei kuitenkaan tehnyt pakollisissa rukouksissa. Ahmad, Muslim ja 
at-Tirmidhi kertoivat, että hän rukoili ratsunsa selässä matkatessaan Mekasta 
Medinaan, ollen kääntyneenä poispäin Mekasta. Tästä Allah lähetti ilmestyksen: 
&quot;Wherever you turn, you will find Allah's face.&quot; Ibrahim an-Nakhai sanoo: &quot;He 
rukoilivat ratsujensa ja eläintensä selässä siihen suuntaan, minne heidän 
kasvonsa osoittivat.&quot; Ibn Hazm huomauttaa: &quot;Tämän ovat kertoneet seuralaiset ja 
heitä seuraava sukupolvi matkustamisesta ja paikoillaan olosta.&quot; Toinen 
tällainen tilanne on, kun rukoillaan pakottavissa olosuhteissa, sairaana tai 
pelättäessä jotakin. Sellaisissa olosuhteissa on sallittua rukoilla kääntymättä 
qiblaan päin. Profeetta (SAAS) sanoi: &quot;Jos määrään teitä tekemään jotakin, 
tehkää se, mihin pystytte.&quot; Allah sanoo: &quot; Jos teillä on vaaran pelko, niin 
rukoilkaa vaikkapa käydessänne tai ratsun selässä&quot; (al-Baqara 239). Ibn Umar 
lisäsi: &quot;Kasvot qiblaan pain tai ei.&quot; (Kertonut al-Bukhari.) </p>
</font><strong><font SIZE="3">
<p>Osa 1, sivu 116: Rukouksen suorittaminen, salah </p>
</font></strong><font FACE="Arial Unicode MS">
<p>Tästä aiheesta on monia profeetallisia haditheja. Tässä mainitsemme vain 
kaksi niistä, yksi hänen (SAAS) toiminnastaan ja toinen hänen lausumistaan. </p>
<p>Abdullah ibn Ghanam kertoi, kuinka Abu Musa al-Ashari kokosi kansansa yhteen 
sanoen: &quot;Oi Asharin heimo, kokoontukaa yhteen ja kutsukaa koolle naisenne ja 
lapsenne, opettaaksenne heille, kuinka Allahin lähettiläs (SAAS) rukoili 
kanssamme Medinassa.&quot; He kaikki kokoontuivat katsomaan, kun hän suoritti 
puhdistautumisen. Sen jälkeen he odottivat, kunnes aurinko oli juuri ohittanut 
lakikorkeutensa ja oli vähän varjoa, ja sitten hän esitti adhanin. Hän asetti 
miehet riviin lähimmäksi itseään, lapset riviin miesten taakse ja naiset riviin 
lasten taakse. Iqaman jälkeen hän kohotti kätensä ja teki takbirin, lausui 
hiljaisesti Surah al-Fatihan ja toisen suuran, toisti takbirin ja kumarsi 
sanoen: &quot;Kunnia olkoon Allahille ja ylistys Hänelle&quot; kolme kertaa, jonka jälkeen 
hän sanoi: &quot;Allah kuulee sitä, joka ylistää Häntä&quot; ja suoristautui. Sitten hän 
teki takbirin ja kumartui maahan, teki toisen takbirin, nosti päänsä maasta (ja 
istui), toisti takbirin ja kumartui uudestaan maahan, jonka jälkeen hän sanoi 
viimeisen takbirin ja nousi seisomaan. Ensimmäisessä rakassa hän teki kuusi 
takbiria, ja yhden lisää noustessaan seisomaan toista rakaa varten. Lopetettuaan 
rukouksen hän kääntyi kansansa puoleen ja sanoi: &quot;Huomatkaa tekemieni takbirien 
määrä ja opetelkaa taivutukseni ja maahan kumartumiseni, sillä näin profeetta 
(SAAS) rukoili meidän kanssamme tähän aikaan päivästä. (Sitten hän sanoi) Kun 
profeetta (SAAS) oli lopettanut rukouksensa, hän kääntyi ihmisiin päin sanoen: 
&quot;Oi ihmiset, kuunnelkaa ja ymmärtäkää. Allahilla on orjia, jotka eivät ole 
profeettoja eivätkä marttyyreja, mutta joilta sekä profeetat että marttyyrit 
kadehtivat heidän läheisyyttään Allahiin.&quot; Eräs beduiini astui askeleen 
eteenpäin, osoitti Allahin lähettilästä (SAAS) ja sanoi: &quot;Oi Allahin lähettiläs, 
kerro meille näistä ihmisistä.&quot; Profeetta oli mielissään beduiinin pyynnöstä ja 
sanoi: &quot;He ovat monista kansoista ja heimoista, joilla ei ole mitään siteitä tai 
sukulaisuutta keskenään. He rakastavat toisiaan vain Allahin tähden. 
Ylösnousemuksen päivänä Allah tuo heille valopylväät, joiden päällä istua. 
Heidän kasvonsa ovat valoa ja heidän vaatteensa ovat valoa. Ihmiset ovat 
peloissaan Ylösnousemuksen päivänä, mutta he eivät pelkää. He ovat Allahin 
ystäviä, joilla ei ole mitään pelättävää eivätkä he murehdi. </p>
<p>Mitä tulee tämän kertomuksen aitouteen, sen ovat kertoneet Ahmad ja Abu Yala 
ja sen ketju on hasan. Al-Hakim sanoo sen ketjun olevan sahih. </p>
<p>Abu Huraira kertoi: &quot;Eräs mies tuli moskeijaan ja rukoiltuaan hän meni 
profeetan (SAAS) luokse. Profeetta (SAAS) vastasi hänen tervehdykseensä ja 
sanoi: Mene takaisin rukoilemaan, sillä sinä et ole rukoillut. Tämä tapahtui 
kolme kertaa ja lopulta mies sanoi: Kautta Hänen, joka lähetti sinut Totuuden 
kanssa, en osaa parempaa kuin tämän, joten opeta minua. Hän sanoi: Kun nouset 
rukoilemaan, tee takbir ja lausu, mitä osaat Koraanista. Sitten kumarra, kunnes 
saavutat rauhallisen asennon ja sitten nouse, kunnes seisot suorassa. Sitten 
kumarra, kunnes istut tyynessä asennossa, ja kumarru maahan, kunnes saavutat 
tyyneyden kumarruksessasi. Tee näin koko rukouksessasi.&quot; (Kertoneet Ahmad, 
Muslim ja al-Bukhari.) </p>
<p>Nämä ovat yleisiä haditheja, joka kuvailevat sitä, kuinka profeetta (SAAS) 
rukoili tai mitä hän sanoi rukouksen suorittamisesta. Seuraavassa käsitellään 
rukouksen pakollisia toimia ja niitä toimia, jotka ovat sunna.</p>
</font><font SIZE="3">
<p>&nbsp;</p>
</font>
<p><br></p>
<hr>
<h4> <br>
  <a href="ajr.html">Takaisin</a> 
</h4>
<h4><a href="copyr.html"> Koko aineiston copyright © Pirjo</a> 
</h4></body>
</html>
