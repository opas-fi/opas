<html>

<head>
  <meta charset="UTF-8">
<title>Fiqh</title>
<link href="style.css" rel="stylesheet" type="text/css">
</head>

<body background="greyback.jpe" bgColor="#ffffff">

<hr>

<h1>Fiqh-as-Sunnah</h1>

<hr>

<br><font FACE="Arial Unicode MS" SIZE="5"><b>
<p>Fiqh-as-Sunnah, Osa 3: Menetettyjen Ramadanin päivien korvaaminen </p>
</b></font><font FACE="Arial Unicode MS">
<p>Menetettyjen Ramadanin päivien korvaaminen on velvollisuus, jota ei tarvitse 
täyttää välittömästi, sillä aikaa korvaamiselle on paljon ja sen voi tehdä 
milloin haluaa. Näin on myös sovituspaaston laita. On olemassa aito kertomus 
siitä, kuinka Aisha korvasi menetetyt päivänsä Shaban-kuussa (Ramadania 
edeltävänä kuukautena) eikä välittömästi, vaikka olisi voinut tehdä niin. </p>
<p>Ramadanina paastoaminen ja päivien korvaaminen ovat samanarvoisia siinä, että 
jos yksi päivä Ramadanina on menetetty, vain yksi päivä on korvattava. 
Ylimääräistä vaadetta ei ole. Nämä eroavat siinä, että henkilön korvatessa 
menetettyjä päiviä, hänen ei tarvitse tehdä sitä peräkkäisinä päivinä. Tämä 
siksi, että Allah sanoo: &quot; Jos joku on sairas tai matkoilla, on hänen sen sijaan 
(muuna aikana) paastottava yhtä monta muuta päivää.&quot; (al-Baqara 185) – eli 
henkilön, joka on sairas tai matkalla ja rikkoo paaston, on paastottava saman 
määrän päiviä kuin hän menetti, peräkkäin tai yksittäin. </p>
<p>Allah on määrännyt paaston yleisellä tasolla, ilman rajoittavia ehtoja. </p>
<p>Menetetyistä Ramadanin päivien korvaamisesta ad-Daraqutni on kirjannut Ibn 
Umarin kuulleen, kun profeetta (SAAS) sanoi: &quot;Jos haluat, tee se yksittäisinä 
päivinä ja jos haluat, peräkkäisinä päivinä.&quot; </p>
<p>Jos joku viivyttää menetettyjen paastopäivien suorittamista siihen asti, kun 
seuraava Ramadan alkaa, hänen on paastottava alkanut Ramadan ja sitten 
korvattava edelliseltä Ramadanilta jääneet päivät. Mitään sovituslunnaita ei ole 
maksettava, riippumatta siitä, viivyttikö henkilö paastoamista jonkin hyvän syyn 
perusteella vai ei. Tämän mielipiteen jakavat hanafilaiset ja al-Hassan 
al-Basri. Malik, ash-Shafi, Ahmad ja Ishaq ovat yhtä mieltä siitä, että lunnaita 
ei tarvitse maksaa, kun paaston viivyttämiselle on ollut hyväksyttävä syy, mutta 
he eroavat siinä tapauksessa, että viivytys tapahtui ilman hyväksyttävää syytä. 
Silloin heidän mukaansa henkilön tulisi paastota kulumassa oleva Ramadan ja 
sitten korvata edelliseltä Ramadanilta jääneet päivät, maksaen lisäksi 
sovituksena muddin ruokaa päivää kohti almuina. Huomattakoon, ettei heillä ole 
mitään hyväksyttävää todistetta tälle mielipiteelle. Ilmeisesti oikea mielipide 
on hanafilaisten, sillä ei ole lainsäädäntöä ilman sitä tukevaa aitoa 
lakitekstiä (eli Koraanin jaetta tai hadithia). </p>
<p></p>
</font><strong>
<p>Osa 3, sivu 143: Jos joku kuolee ja hänellä on jäljellä korvattavia Ramadanin 
päiviä </p>
</strong><font FACE="Arial Unicode MS">
<p>Oppineet ovat yhtä mieltä siitä, että jos henkilö kuolee ja hän on menettänyt 
joitakin rukouksia elinaikanaan, hänen huoltajansa tai perillisensä ei tarvitse 
tehdä noita rukouksia hänen puolestaan. Samoin jos joku ei ole kykenevä 
paastoamaan, kenenkään ei pidä paastota hänen puolestaan hänen eläessään. On 
erilaisia mielipiteitä siitä, kun joku kuolee eikä ole korvannut joitakin 
paastopäiviä, vaikka hän olisi voinut tehdä sen. </p>
<p>Useimmat oppineet, mukaan lukien Abu Hanifa, Malik ja shafilaiset, sanovat, 
että huoltajan tai perillisen ei pidä paastota sellaisen henkilön puolesta, 
mutta heidän on ruokittava yksi henkilö päivässä kutakin korvattavaa päivää 
kohti. Valittu mielipide shafilaisten joukossa on kuitenkin se, että holhoojan 
on suositeltavaa paastota kuolleen puolesta täyttäen näin hänen 
velvollisuutensa. Tällöin hänelle ei ole tarpeellista ruokkia ketään. </p>
<p>Holhoojan merkitys on sukulainen, olipa hän isänpuoleinen, perillinen tai 
joku muu. Jos joku ei-sukulainen paastoaa kuolleen puolesta, paasto on pätevä 
vain, jos hän on saanut luvan holhoojalta. </p>
<p>Edellisen todisteena on Ahmadin, al-Bukharin ja Muslimin tallentama Aishan 
kertomus. Allahin lähettiläs (SAAS) sanoi: &quot;Jos joku kuolee ja hänellä on 
joitakin paastopäiviä korvattavana, hänen holhoojansa pitäisi paastota hänen 
puolestaan.&quot; Al-Bazzar lisäsi: &quot;Jos hän haluaa tehdä sen&quot;. Ibn Abbas taas kertoi 
erään miehen tulleen profeetan (SAAS) luo ja sanoneen: &quot;Oi Allahin lähettiläs, 
äitini kuoli ja häneltä jäi kuukauden paaston velvollisuus. Tulisiko minun 
paastota hänen puolestaan?&quot; Profeetta (SAAS) kysyi: &quot;Jos äidilläsi olisi velkaa, 
maksaisitko sen hänen puolestaan?&quot; Hän sanoi: &quot;Kyllä.&quot; Profeetta (SAAS) 
huomautti: &quot;Velalla Allahille on suurempi oikeus tulla maksetuksi.&quot; Tämän ovat 
kertoneet Ahmad, atTirmidhi, an-Nasai, Abu Dawud ja Ibn Maja. </p>
<p>An-Nawawi [yksi shafilaisten eniten tietoa omaavista] sanoo: &quot;Tuo toteamus on 
kaikkein autenttisin ja me seuraamme sitä. Se mielipide on kumppaniemme oikeaksi 
määrittelemä sekä haditheissa että fiqhissä.&quot; </p>
</font><strong>
<p>Osa 3, sivu 144: Paikat, joissa päivä on äärimmäisen pitkä ja yö lyhyt </p>
</strong><font FACE="Arial Unicode MS">
<p>Oppineet ovat eri mieltä siitä, mitä niiden muslimien olisi tehtävä, jotka 
asuvat alueilla, joissa päivä on äärimmäisen pitkä ja yö lyhyt. Mitä aikoja 
heidän tulisi noudattaa? Jotkut sanovat, että heidän olisi noudatettava niiden 
alueiden sääntöjä, jossa islamin laki säädettiin – siis Mekan tai Medinan. 
Toiset sanovat, että heidän olisi noudatettava sellaisen heitä lähimpänä olevan 
alueen aikoja, jossa on normaali päivä ja yö. </p>
</font>
<p><br></p>
<hr>
<h4> <br>
  <a href="ajr.html">Takaisin</a> 
</h4>
<h4><a href="copyr.html"> Koko aineiston copyright © Pirjo</a> 
</h4></body>
</html>
