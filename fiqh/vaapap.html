<html>

<head>
  <meta charset="UTF-8">
<title>Fiqh</title>
<link href="style.css" rel="stylesheet" type="text/css">
</head>

<body background="greyback.jpe" bgColor="#ffffff">

<hr>

<h1>Fiqh-as-Sunnah</h1>

<hr>

<font FACE="Arial Unicode MS" SIZE="5"><b>
<p>Fiqh-as-Sunnah, Osa 3: Vapaaehtoiset paastot </p>
</b></font><font FACE="Arial Unicode MS">
<p>Profeetta (SAAS) on kehottanut meitä paastoamaan seuraavina päivinä: kuutena 
Shawwal-kuun päivänä, ensimmäisenä kymmenenä Zhul-Hijjah-kuun päivänä niille, 
jotka eivät mene pyhiinvaellukselle ja Muharram-kuun päivinä.</p>
<p></p>
</font><strong>
<p>Osa 3, sivu 124b: Vapaaehtoiset paastot. Kuusi päivää Shawwal-kuussa </p>
</strong><font FACE="Arial Unicode MS">
<p>Abu Ayyub al-Ansari kertoi profeetan (SAAS) sanoneen: &quot;Jokainen, joka 
paastoaa Ramadan-kuukauden ja sitten lisää siihen kuusi päivää Shawwal-kuussa, 
palkitaan kuin hän olisi paastonnut kokonaisen vuoden.&quot; Tämän on kertonut 
&quot;luotettavien ryhmä&quot;, paitsi al-Bukhari ja anNasai. </p>
<p>Ahmadin mukaan nämä päivät voi paastota peräkkäin tai yksittäisinä, sillä 
kumpikaan tapa ei ole toista parempi. Hanafilaiset ja shafilaiset katsovat, että 
on suositeltavinta paastota ne peräkkäisinä päivinä Eidin jälkeen. </p>
</font><strong>
<p>Osa 3, sivu 124c: Vapaaehtoiset paastot. Ensimmäiset kymmenen 
Zhul-Hijjah-kuun päivää, erityisesti Arafah-päivä, niille, jotka eivät suorita 
pyhiinvaellusta </p>
</strong><font FACE="Arial Unicode MS">
<p>-1- Abu Qatada kertoi Allahin lähettilään (SAAS) sanoneen: &quot;Paastoaminen 
Arafah-päivänä sovittaa kahden vuoden synnit, sitä edeltävän ja sen jälkeisen. 
Ashuran päivänä paastoaminen sovittaa edeltävän vuoden synnit.&quot; Tämän on 
kertonut &quot;luotettavien ryhmä&quot;, paitsi al-Bukhari ja at-Tirmidhi. </p>
<p>-2- Hafsa kertoi: &quot;On viisi asiaa, joita profeetta (SAAS) ei koskaan 
jättänyt: Ashuran päivän paasto, paasto (ensimmäisinä) kymmenenä päivänä 
Zhul-Hijjah-kuussa, paasto kolmena päivänä joka kuussa ja kahden rakan 
rukoileminen ennen aamurukousta.&quot; Tämän ovat kertoneet Ahmad ja an-Nasai. </p>
<p>-3- Uqba ibn Amr kertoi Allahin lähettilään (SAAS) sanoneen: &quot;Arafah’n päivä, 
uhripäivä ja tashriq-päivät ovat Eidejä meille – islamin kansalle – ja ne ovat 
syömisen ja juomisen päivät.&quot; Tämän ovat kertoneet &quot;viisi kertojaa&quot; paitsi Ibn 
Maja. At-Tirmidhi sanoo sen olevan sahih. </p>
<p>-4- Abu Huraira totesi: &quot;Allahin lähettiläs (SAAS) kielsi paastoamisen 
Arafah’n päivänä siltä, joka on itse Arafah’lla.&quot; Tämän ovat kertoneet Ahmad, 
Abu Dawud, an-Nasai ja Ibn Maja. </p>
<p>At-Tirmidhi huomauttaa: &quot;Oppineet suosivat paastoamista Arafah’n päivänä, 
jollei henkilö ole itse Arafah’lla.&quot; </p>
<p>-5- Umm al-Fadl sanoi: &quot;Ihmiset olivat epätietoisia siitä, paastosiko 
profeetta (SAAS) Arafah’n päivänä. Lähetin hänelle vähän maitoa ja hän joi sen, 
ollessaan laatimassa käskyä Arafah’n ihmisille.&quot; Tämän ovat kertoneet al-Bukhari 
ja Muslim. </p>
<p></p>
</font><strong>
<p>Osa 3, sivu 125: Vapaaehtoiset paastot. Paastoaminen Muharram-kuussa, 
erityisesti Ashuran päivänä sekä sitä välittömästi edeltävänä ja seuraavana 
päivänä </p>
</strong><font FACE="Arial Unicode MS">
<p>Abu Huraira kertoi: &quot;Kysyin profeetalta (SAAS): ‘Mikä rukous on paras 
pakollisten rukousten jälkeen?’ Hän sanoi: ‘Rukous keskellä yötä.’ Minä kysyin: 
‘Mikä paasto on paras Ramadanin jälkeen?’ Hän sanoi: ‘Allahin kuukausi, jota te 
kutsutte nimellä Muharram.’ Tämän ovat kertoneet Ahmad, Muslim ja Abu Dawud. </p>
<p>Muawiyya ibn Abu Sufyan kertoi kuulleensa Allahin lähettilään (SAAS) 
sanoneen: &quot;Mitä tulee Ashuran päivään, teille ei ole pakollista paastota 
silloin, kuten mina teen. Joka haluaa, voi paastota ja joka ei halua, hän ei ole 
velvollinen tekemään sitä.&quot; Tämän ovat kertoneet al-Bukhari ja Muslim. </p>
<p>Aisha totesi: &quot;Quraishilaiset paastosivat Ashuran päivänä ennen islamin 
aikoja, kuten profeettakin (SAAS). Kun hän tuli Medinaan, hän edelleen paastosi 
silloin ja määräsi ihmiset tekemään samoin. Sitten kun Ramadan-kuukauden 
paastoaminen tuli pakolliseksi, hän sanoi: ’Joka tahtoo paastota (Ashuran 
päivänä), voi tehdä niin ja joka tahtoo, voi jättää sen.&quot; Tämän ovat kertoneet 
al-Bukhari ja Muslim. </p>
<p>Ibn Abbas kertoi: &quot;Profeetta (SAAS) tuli Medinaan ja havaitsi juutalaisten 
paastoavan Ashuran päivänä. Hän sanoi heille: ’Mikä tuo paasto on?’ He sanoivat: 
‘Suuri päivä. Allah pelasti Mooseksen ja Israelin heimot vihollisilta tuona 
päivänä ja siksi Mooses paastosi sinä päivänä.’ Profeetta (SAAS) sanoi: ‘Meillä 
on suurempi oikeus Moosekseen kuin teillä’, ja hän paastosi sinä päivänä myös ja 
määräsi ihmiset paastoamaan sinä päivänä.&quot; Tämän ovat kertoneet al-Bukhari ja 
Muslim. </p>
<p>Al-Bukharin ja Muslimin mukaan Musa al-Ashari kertoi: &quot;Juutalaiset viettivät 
Ashuran päivää juhlapäivänään. Profeetta (SAAS) sanoi: ‘Teidän (muslimien) tulee 
paastota silloin.&quot; Ibn Abbas kertoi: &quot;Allahin lähettiläs (SAAS) paastosi Ashuran 
päivänä ja määräsi ihmiset paastoamaan silloin. Ihmiset sanoivat: ’Oi Allahin 
lähettiläs, se on päivä, jota juutalaiset ja kristityt viettävät.’ Profeetta 
(SAAS) sanoi: ’Kun seuraava vuosi tulee – jos Allah tahtoo – me paastoamme 
yhdeksäntenä.’ Profeetan (SAAS) kuolema tuli ennen seuraavaa vuotta.&quot;Tämän ovat 
kertoneet Muslim ja Abu Dawud. Yhden version sanamuoto kuuluu: &quot;Jos elän 
seuraavaan vuoteen, paastoamme yhdeksäntenä&quot;, tarkoittaen kymmenentenä. Tämän 
ovat kertoneet Muslim ja Abu Dawud. </p>
<p>Oppineet ovat maininneet, että Ashuran paastoa on kolmentasoista: </p>
<p>-1- kolmen päivän paasto – eli 9., 10. ja 11. Muharram-kuuta </p>
<p>-2- paastoaminen 9. ja 10. päivänä ja </p>
<p>-3- paastoaminen vain 10. päivänä. </p>
</font><strong>
<p>Osa 3, sivu 126: Avokätisyys kodin antimien suhteen Ashuran päivänä </p>
</strong><font FACE="Arial Unicode MS">
<p>Jabir kertoi Allahin lähettilään (SAAS) sanoneen: &quot;Joka on antelias itselleen 
ja perheelleen Ashuran päivänä, hänelle Allah on antelias loppuvuotena.&quot; Tämän 
ovat kertoneet al-Baihaqi teoksessa ash-Shuab sekä Ibn Abdul-Barr. Hadithilla on 
muita ketjuja, mutta ne ovat heikkoja; kuitenkin yhdistettyinä nämä ketjut 
vahvistavat hadithin asemaa, kuten as-Sakhawi sanoi.</p>
<p></p>
</font><strong>
<p>Osa 3, sivu 127: Paastoaminen suurimman osan Shaban-kuuta (Ramadania 
edeltävää kuukautta) </p>
</strong><font FACE="Arial Unicode MS">
<p>Profeetta (SAAS) paastosi suurimman osan Shaban-kuuta. Aisha sanoi: &quot;En 
koskaan nähnyt Allahin lähettilään (SAAS) paastoavan kokonaista kuukautta, 
paitsi Ramadanina, enkä koskaan nähnyt hänen paastoavan enempää kuin 
Shaban-kuussa.&quot; Tämän ovat kertoneet al-Bukhari ja Muslim. </p>
<p>Usamah ibn Zaid tiedusteli: &quot;Oi Allahin lähettiläs, en koskaan näe sinun 
paastoavan minään kuukautena niin kuin paastoat Shaban-kuussa.&quot; Profeetta 
vastasi: &quot;Se on kuukausi, jota ihmiset laiminlyövät. Se on Rajabin ja Ramadanin 
välissä. Se on kuukausi, jona teot nostetaan Maailmojen Herran eteen. Rakastan 
sitä, että tekoni nostetaan, kun paastoan.&quot; Tämän ovat kertoneet Abu Dawud, 
an-Nasai ja Ibn Khuzaima teoksessaan Sahih. </p>
<p>Jotkut ihmiset paastoavat erityisesti 15. päivänä Shaban-kuuta, ajatellen, 
että se päivä sisältää enemmän palkkiota kuin muut päivät. Se on perusteeton 
väite. </p>
</font><strong>
<p>Osa 3, sivu 127a: Paastoaminen &quot;kiellettyinä&quot; kuukausina </p>
</strong><font FACE="Arial Unicode MS">
<p>&quot;Kielletyt&quot; kuukaudet (jolloin tappaminen on kielletty) ovat Zhul-Qidah, 
Zhul-Hijjah, Muharram ja Rajab. On suositeltavaa paastota paljon näinä 
kuukausina. </p>
<p>Eräs mies Bahilasta tuli profeetan (SAAS) luo ja sanoi: &quot;Oi Allahin 
lähettiläs (SAAS), minä olen se mies, joka tulin luoksesi ensimmäisenä vuonna.&quot; 
Profeetta (SAAS) sanoi: &quot; Mikä on muuttanut sinut? Ennen olit paljon komeampi!&quot; 
Hän vastasi: &quot;En ole syönyt kuin öisin sen jälkeen, kun lähdin luotasi.&quot; Allahin 
lähettiläs (SAAS) kysyi: &quot;Miksi rankaisit itseäsi? Paastoa kärsivällisyyden 
kuukausi (eli Ramadan) ja sitten yksi päivä joka kuukausi.&quot; Mies sanoi: &quot;Lisää 
minulle jotakin siihen, sillä minulla on enemmän voimia kuin tuo.&quot; Profeetta 
(SAAS) vastasi: &quot;Paastoa kaksi päivää (kuukaudessa).&quot; Mies sanoi: &quot;Lisää minulle 
enemmän.&quot; Profeetta (SAAS) sanoi kolme kertaa: &quot;Paastoa kiellettyinä kuukausina 
ja sitten jätä paastoaminen.&quot; Hän osoitti kolmella sormellaan koukistaen niitä 
ja taas suoristaen ne. Tämän ovat kertoneet Ahmad, Abu Dawud, Ibn Maja ja 
al-Baihaqi ja sen ketju on hyvä. </p>
<p>Rajabin aikana paastoaminen ei sisällä enempää hyvää kuin mikään muu 
kuukausi. Sunnasta ei ole yhtään luotettavaa kertomusta, joka toteaisi siitä 
koituvan erikoista palkkiota. Kaikki, mitä siitä on kerrottu, ei ole tarpeeksi 
vahvaa todisteena käytettäväksi. Ibn Hajr sanoo: &quot;Ei ole autenttista hadithia 
sen hyvyydestä, paastoamatta olemisesta sen aikana tai sen tiettyinä päivinä, 
eikä yörukousten rukoilemisesta pelkästään tuona kuuna.&quot; </p>
</font><strong>
<p>Osa 3, sivu 128: Paastoaminen maanantaisin ja torstaisin </p>
</strong><font FACE="Arial Unicode MS">
<p>Abu Huraira kertoi, että eniten profeetta (SAAS) paastosi maanantaina ja 
torstaina. Häneltä kysyttiin tästä ja ja hän sanoi: &quot;Teot esitellään joka 
maanantai ja torstai. Allah antaa anteeksi jokaiselle muslimille tai uskovalle, 
paitsi niille, jotka syrjivät toinen toisiaan. Hän sanoo (heistä): ‘Jättäkää 
heidät.&quot; Tämän on kertonut Ahmad ja sen ketju on sahih. Sahih Muslimissa 
kerrotaan, että profeetta (SAAS), kysyttäessä maanantaina paastoamisesta, sanoi: 
&quot;Se on päivä, jona synnyin ja päivä, jona sain ilmestyksiä.&quot; </p>
</font><strong>
<p>Osa 3, sivu 128a: Kolmena päivänä paastoaminen jokaisessa kuussa </p>
</strong><font FACE="Arial Unicode MS">
<p>Abu Zharr al-Ghafari kertoi: &quot;Allahin lähettiläs (SAAS) määräsi meidät 
paastoamaan kolmena päivänä joka kuussa – eli täysikuun päivinä (kuukuukauden 
13., 14. ja 15. päivä). Ja hän sanoi: ‘Se on kuin paastoaisi koko vuoden.’ Tämän 
ovat kertoneet an-Nasai ja Ibn Hibban, joka sanoi sen olevan sahih. </p>
<p>On kerrottu profeetan (SAAS) paastonneen lauantaina, sunnuntaina ja 
maanantaina yhdessä kuussa ja tiistaina, keskiviikkona ja torstaina seuraavassa 
kuussa. Hän paastosi myös kolme päivää kuun alussa tai ensimmäisenä torstaina ja 
kahtena kuun seuraavana maanantaina.</p>
<p></p>
</font><strong>
<p>Osa 3, sivu 128b: Paastoaminen yhtenä päivänä ja paastoamatta oleminen 
seuraavana </p>
</strong><font FACE="Arial Unicode MS">
<p>Abu Salama ibn Abdurrahman kertoi kuulleensa Abdullah ibn Amrilta, että 
profeetta (SAAS) sanoi hänelle: &quot;Olen kuullut, että sinä seisot rukoilemassa 
öisin ja paastoat päivisin.&quot; Abdullah vastasi: &quot;Kyllä, oi Allahin lähettiläs 
(SAAS).&quot; Profeetta (SAAS) sanoi: &quot;Paastoa ja ole paastoamatta, rukoile ja nuku, 
sillä ruumiillasi, vaimollasi ja vieraillasi on oikeuksia sinuun. Sinulle on 
riittävästi kolmen päivän paastoaminen kuukausittain.&quot; Abdullah sanoi: &quot;Halusin 
on ankarampi itselleni ja sanoin: &quot;Oi Allahin lähettiläs, minulla on voimia 
enempään.&quot; Profeetta (SAAS) sanoi: &quot;Paastoa sitten kolmena päivänä viikossa.&quot; 
Abdullah sanoi: &quot;Minulla on voimia enempään.&quot; Profeetta (SAAS) sanoi: &quot;Paastoa 
kuten profeetta David paastosi äläkä tee enempää kuin se.&quot; Abdullah kysyi: &quot;Ja 
millainen oli profeetta Davidin paasto?&quot; Profeetta (SAAS) vastasi: &quot;Hän paastosi 
yhden päivän ja oli paastoamatta seuraavan.&quot; Tämän on kertonut Ahmad sekä muita.
</p>
<p>Ahmad kertoi myös kuulleensa Abdullah ibn Amrilta profeetan (SAAS) sanoneen: 
&quot;Allahin eniten rakastama paasto on Davidin paasto ja eniten rakastama rukous on 
Davidin rukous. Hän nukkui puolet yöstä, rukoili kolmanneksen yöstä ja sitten 
nukkui viimeisen kuudenneksen yöstä. Hän myös paastosi päivän ja söi seuraavana 
päivänä</p>
<p></p>
</font><strong>
<p>Osa 3, sivu 129: Vapaaehtoista paastoa suorittavalle on sallittua rikkoa 
paastonsa </p>
</strong><font FACE="Arial Unicode MS">
<p>Umm Hani kertoi profeetan (SAAS) tulleen hänen huoneeseensa Mekan 
valloituksen päivänä. Hänelle tarjottiin jotakin juotavaa ja hän joi. Sitten hän 
tarjosi sitä Umm Hanille ja hän sanoi: &quot;Minä paastoan.&quot; Profeetta (SAAS) sanoi: 
&quot;Joka paastoaa vapaaehtoisesti, voi määrätä itsestään. Jos haluat, voit paastota 
ja jos haluat, voit rikkoa paastosi.&quot; Tämän ovat toistaneet Ahmad, ad-Daraqutni 
ja alBaihaqi. Al-Hakim myös kertoi sen ja sanoi sen ketjun olevan sahih. Hänen 
versiossaan sanotaan: &quot;Ja jos henkilö haluaa, hän voi paastota ja jos hän 
haluaa, hän voi rikkoa paastonsa.&quot; </p>
<p>Abu Juhaifa sanoi: &quot;Profeetta (SAAS) perusti veljeyden siteen Salmanin ja Abu 
ad-Dardan välille. Kerran Salman vieraili Abu ad-Dardan luona ja näki Umm 
ad-Dardan hyvin vaatimattomassa asussa. Hän sanoi tälle: ‘Mitä sinulle on 
käynyt?’ Hän sanoi: ‘Sinun veljelläsi Abu ad-Dardalla ei ole tarpeita tässä 
elämässä.’ Kun Abu ad-Darda saapui, hän valmisti vähän ruokaa Salmanille ja 
sanoi: ‘Syö, sillä minä paastoan.’ Salman sanoi: ‘En syö, ennen kuin sinä syöt.’ 
Niin hän söi. Kun oli yö, Abu ad-Darda nousi ylös rukoilemaan ja Salman sanoi: 
‘Nuku’ ja hän teki niin. Yön loppupuolella Salman herätti Abu ad-Dardan ja 
sanoi: ’Rukoile nyt.’ Ja he rukoilivat. Salman sanoi hänelle: ‘Herrallasi on 
oikeuksia sinuun, sinulla on oikeuksia itseesi ja samoin on vaimollasi. Anna 
kullekin, mitä heille kuuluu.’ Abu ad-Darda meni profeetan (SAAS) luo ja kertoi 
tälle, mitä Salman oli sanonut. Profeetta (SAAS) sanoi: ’Salman on sanonut 
totuuden.&quot; Tämän ovat kertoneet al-Bukhari ja at-Tirmidhi. </p>
<p>Abu Said al-Khudri sanoi: &quot;Valmistin ruokaa profeetalle (SAAS). Hän tuli 
luokseni joidenkin seuralaistensa kanssa. Kun ruoka tuotiin esille, yksi 
miehistä sanoi: ’Minä paastoan.’ Allahin lähettiläs (SAAS) sanoi: ‘Veljesi on 
kutsunut sinut luokseen ja hänellä on ollut kuluja sinun vuoksesi.’ Sitten hän 
pyysi (mieheltä): ‘Riko paastosi ja paastoa toisena päivänä sen sijaan, jos 
tahdot.&quot; Tämän on kertonut al-Baihaqi. Al-Hafizh sanoo sen ketjun olevan hasan.
</p>
<p>Useimmat oppineet katsovat, että vapaaehtoista paastoa suorittava voi rikkoa 
sen. On kuitenkin suositeltavaa korvata se päivä myöhemmin. Edellä esitetty 
kanta on selvä ja autenttiset hadithit tukevat tätä mielipidettä. </p>
</font>

<br><br><hr>
<h4> <br>
  <a href="ajr.html">Takaisin</a> 
</h4>
<h4><a href="copyr.html"> Koko aineiston copyright © Pirjo</a> 
</h4></body>
</html>
