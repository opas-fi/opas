<html>

<head>
  <meta charset="UTF-8">
<title>Fiqh</title>
<link href="style.css" rel="stylesheet" type="text/css">
</head>

<body background="greyback.jpe" bgColor="#ffffff">

<hr>

<h1>Fiqh-as-Sunnah</h1>

<hr>

<font FACE="Arial Unicode MS" SIZE="5"><b>
<p>Fiqh-as-Sunnah, Osa 1: Puhdistautuminen rukousta varten (wudu) </p>
</b></font><font FACE="Arial Unicode MS">
<p>Puhdistautuminen rukousta varten tarkoittaa kasvojen, käsien, käsivarsien, 
pään ja jalkojen huuhtelemista vedellä. </p>
<p></p>
</font><strong><font SIZE="3">
<p>Osa 1, sivu 25a: Osa islamin lakia </p>
</font></strong><font FACE="Arial Unicode MS">
<p>Perusteet tälle tosiasialle löytyvät kolmesta tärkeimmästä islamin lain 
lähteestä: </p>
<p>-1- Koraani. Allah sanoo Koraanissa: &quot;Te, jotka uskotte! Noustessanne 
rukoilemaan peskää kasvonne ja kätenne kyynärpäätä myöten, pyyhkikää päänne ja 
peskää jalkanne nilkkoja myöten.&quot;(al-Maaida 6). </p>
<p>-2- Sunna. Abu Huraira kertoi Allahin lähettilään (SAAS) sanoneen: &quot;Allah ei 
hyväksy sellaisen rukousta, jonka puhdistautuminen on peruuntunut, kunnes hän 
suorittaa sen uudestaan.&quot;(Kertoneet al-Bukhari, Muslim, Abu Dawud ja 
at-Tirmidhi.) </p>
<p>-3- Yksimielinen käsitys. Oppineet ovat yksimielisiä siitä, että rituaalinen 
puhdistautuminen on osa islamin lakia. Se on siten tunnustettu kuuluvaksi 
uskonnon perusasioihin. </p>
</font><strong><font SIZE="3">
<p>Osa 1, sivu 25b: Sen hyvät seuraamukset </p>
</font></strong><font FACE="Arial Unicode MS">
<p>Monet hadithit todistavat puhdistautumisen hyvistä seuraamuksista. 
Seuraavassa vain muutamia: </p>
<p>-1- Abdullah ibn as-Sunnabiji totesi Allahin lähettilään (SAAS) sanoneen: 
&quot;Kun palvelija suorittaa puhdistautumisen ja huuhtelee suunsa, hänen väärät 
tekonsa poistuvat sieltä. Ja kun hän huuhtelee sieraimensa, hänen väärät tekonsa 
poistuvat sieltä. Ja kun hän pesee kasvonsa, hänen väärät tekonsa huuhtoutuvat 
pois, kunnes ne valuvat alas hänen ripsiltään. Kun hän pesee kätensä, hänen 
väärät tekonsa huuhtoutuvat pois, kunnes ne valuvat alas hänen kynsiltään. Kun 
hän pyyhkii päänsä, hänen väärät tekonsa huuhtoutuvat pois, kunnes ne valuvat 
alas hänen korviltaan. Kun hän pesee jalkansa, hänen väärät tekonsa huuhtoutuvat 
pois, kunnes ne valuvat alas hänen varpaidensa välistä. Sen jälkeen hänen 
kulkunsa moskeijaan ja rukouksensa siellä tuovat hänelle ylimääräisen palkkion.&quot; 
(Kertoneet Malik, an-Nasai, Ibn Maja ja al-Hakim.) </p>
<p>-2- Anas kertoi Allahin lähettilään (SAAS) sanoneen: &quot;Jos henkilöllä on hyviä 
luonteenpiirteitä, Allah tekee kaikista hänen teoistaan hyviä. Jos henkilö 
puhdistaa itsensä rukousta varten, hän vapautuu kaikista synneistään ja hänen 
rukouksensa tuo hänelle ylimääräistä palkkiota.&quot; (Kertoneet Abu Yala, al-Bazzar 
ja at-Tabarani kokoelmassa al-Ausat.) </p>
<p>-3- Abu Huraira kertoi Allahin lähettilään (SAAS) sanoneen: &quot;Kerronko teille 
teosta, jolla Allah pyyhkii pois synnit ja nostaa henkilön arvoa?&quot; He sanoivat: 
Kernaasti, oi Allahin lähettiläs.&quot; Hän sanoi: &quot;Puhdistautumisen suorittaminen 
hankalissa olosuhteissa, lukuisten askelten kulkeminen kohti moskeijaa ja 
(seuraavan) rukouksen odottaminen, kun (edellinen) rukous on tehty.&quot; Se on 
ribat. (Kertoneet Malik, Muslim, at-Tirmidhi ja an-Nasai.) </p>
<p>-4- Abu Huraira myös kertoi, kuinka Allahin lähettiläs (SAAS) kulki 
hautausmaan ohi ja sanoi: &quot;Rauha olkoon ylläsi, oi uskovien koti. Jos Allah 
tahtoo, tapaamme pian, vaikka toivoisin voivani tavata veljeni.&quot; He kysyivät: 
&quot;Emmekö me ole veljiäsi, oi Allahin lähettiläs?&quot; Hän sanoi: &quot;Te olette 
seuralaisiani. Veljiäni ovat he, jotka tulevat (meidän) jälkeemme.&quot; He sanoivat: 
&quot;Kuinka tunnistat kansamme ihmiset, jotka tulevat jälkeesi, oi Allahin 
lähettiläs?&quot; Hän sanoi: &quot;Jos miehellä olisi joukko valko-otsatukkaisia hevosia 
mustaotsatukkaisten hevosten laumassa, tunnistaisiko hän omat hevosensa?&quot; He 
sanoivat: &quot;Tietenkin, oi Allahin lähettiläs.&quot; Hän sanoi: &quot;He (veljeni) tulevat 
minua vastaan valkoiset kohdat loistaen wudun jäljiltä, ja otan heidät vastaan 
paikallani. Mutta heistä jotkut ajautuvat pois läheltäni kuin eksyneet kamelit. 
Kutsun silloin heitä. Mutta heistä tullaan sanomaan: ’He muuttivat asioita 
jälkeesi’ja silloin minä sanon: ’Menkää pois, menkää pois.&quot; (Kertonut Muslim.)
</p>
</font><strong><font SIZE="3">
<p>Osa 1, sivu 27: Puhdisatutumisen pakolliset osat </p>
</font></strong><font FACE="Arial Unicode MS">
<p>Puhdistautumisessa on tiettyjä osia, jotka, jos niitä ei suoriteta oikean 
islamilaisen käytännön mukaisesti, tekevät sen pätemättömäksi.</p>
</font><strong><font SIZE="3">
<p>Osa 1, sivu 27a: Aikomus </p>
</font></strong><font FACE="Arial Unicode MS">
<p>Tämä merkitsee halua tehdä tietty asia ja miellyttää Allahia noudattamalla 
Hänen käskyään. Se on puhtaasti sydämen asia, sillä kielellä (ääneen lausutulla 
toteamuksella tms.) ei ole mitään tekemistä sen kanssa. Sen ääneen lausuminen ei 
kuulu islamin lakiin. Aikomuksen välttämättömyyttä todistaa seuraava: Umar 
kertoi profeetan (SAAS) sanoneen: &quot;Jokainen teko perustuu aikomukseen (sen 
taustalla) ja jokainen tulee saamaan, mitä on aikonut…&quot; (Kertonut &quot;viiden 
ryhmä&quot;) </p>
</font><strong><font SIZE="3">
<p>Osa 1, sivu 27b: Kasvojen peseminen </p>
</font></strong><font FACE="Arial Unicode MS">
<p>Tämä tarkoittaa veden valelua hiusrajasta aina leuan alle ja korvasta 
korvaan. </p>
</font><strong><font SIZE="3">
<p>Osa 1, sivu 27c: Käsivarsien peseminen kyynärpäihin asti</p>
</font></strong><font FACE="Arial Unicode MS">
<p>Kyynärpäät on pestävä myös, sillä profeetta (SAAS) teki niin. </p>
</font><strong><font SIZE="3">
<p>Osa 1, sivu 27d: Pään pyyhkiminen </p>
</font></strong><font FACE="Arial Unicode MS">
<p>Tämä merkitsee pään pyyhkimistä käsillä. Ei riitä, että käsi vain lasketaan 
päähän tai että päätä kosketetaan märin sormin. Koraanin sanojen &quot;… pyyhkikää 
päänne…&quot;ilmeinen merkitys ei ole se, että koko pää pitäisi pyyhkiä. On kerrottu 
profeetan (SAAS) pyyhkineen päänsä kolmella eri tavalla: </p>
<p>-1- Koko pään pyyhkiminen. Abdullah ibn Zaid kertoi, että profeetta (SAAS) 
pyyhki koko päänsä käsillään. Hän aloitti otsasta, siirtyi siitä taaksepäin ja 
toi sitten kätensä takaisin eteen. (Kertonut &quot;viiden ryhmä&quot;) </p>
<p>-2- Vain turbaanin pyyhkiminen. Amru ibn Umayya sanoi: &quot;Näin Allahin 
lähettilään (SAAS) pyyhkivän turbaaninsa ja kenkänsä.&quot; (Kertoneet Ahmad, 
al-Bukhari ja Ibn Maja). Bilal kertoi profeetan (SAAS) sanoneen: &quot;Pyyhkikää 
kenkänne ja päähineenne.&quot;(Kertonut Ahmad) Umar sanoi kerran: &quot;Olkoon Allah 
puhdistamatta sitä, joka ei pidä turbaanin pyyhkimistä puhdistautumisena.&quot;Tästä 
aiheesta ovat kertoneet monia haditheja al-Bukhari, Muslim ja muut. Useimmat 
oppineet hyväksyvät ne oikeiksi. </p>
<p>- 3 –Pään etuosan ja turbaanin pyyhkiminen </p>
<p>Al-Mughira ibn Shubah kertoi, että Allahin lähettiläs (SAAS) wudua tehdessään 
pyyhki päänsä etuosan, turbaaninsa ja sukkansa. (Kertonut Muslim) Ei kuitenkaan 
ole yhtään vahvaa hadithia, jonka mukaan hän olisi pyyhkinyt osan päätään, 
vaikka suura al-Maaida ilmeisesti viittaa siihen. Ei ole liioin riittävää 
pyyhkiä vain joitakin suortuvia, jotka erkanevat päästa tai asettuvat pään 
sivuille. </p>
</font><strong><font SIZE="3">
<p>Osa 1, sivu 28: Jalkojen ja kantapäiden peseminen </p>
</font></strong><font FACE="Arial Unicode MS">
<p>Tämän vahvistavat toistuvat (mutawatir) kertomukset profeetan (SAAS) teoista 
ja lausumista. Ibn Umar sanoi: &quot;Profeetta jäi meistä jälkeen eräällä 
matkoistamme. Hän saavutti meidät, kun olimme jo myöhässä iltapäivän 
rukouksesta. Aloimme tehdä wudua ja olimme pyyhkimässä jalkojamme, kun profeetta 
sanoi: ‘Voi kantapäitä, pelastakaa ne helvetin tulelta’ toistaen sen kahdesti 
tai kolmesti.&quot; (Kertoneet al-Bukhari ja Muslim) </p>
<p>Sanomattakin on selvää, että edellä olevat velvollisuudet ovat niitä, jotka 
Allah on maininnut (al-Maaida 6). </p>
</font><strong><font SIZE="3">
<p>Osa 1, sivu 28a: Määrätyn järjestyksen noudattaminen </p>
</font></strong><font FACE="Arial Unicode MS">
<p>Allah mainitsi velvollisuudet tietyssä järjestyksessä. Hän myös erotti sen, 
mitä tulee jalkoihin ja käsiin – ne molemmat on pestävä – ja toisaalta päähän, 
joka tarvitsee vain pyyhkiä. Arabian epäjumalanpalvojat eivät eritelleet 
asioita, jos siitä ei ollut heille jotakin hyötyä. Tapa, jolla Allah neuvoi 
puhdistautumisen, teki siitä heille helpommin ymmärrettävän. Al-Maaida 6 
selittää, mikä on pakollista ja siihen pätee profeetan yleinen toteamus: &quot;Aloita 
sillä, millä Allah aloitti.&quot;Profeetta (SAAS) piti tapanaan noudattaa sitä 
järjestystä ja piti sitä yhtenä puhdistautumisen periaatteista. Ei ole kerrottu, 
että profeetta (SAAS) koskaan olisi poikennut tuosta järjestyksestä. Wudu on osa 
palvontaa, ja palvonnassa ei ole tilaa muiden kuin määrättyjen asioiden 
tekemiselle.</p>
<p></p>
</font><strong><font SIZE="3">
<p>Osa 1, sivu 28c: </p>
</font></strong><font FACE="Arial Unicode MS">
<p>Tämä kohta käsittelee niitä toimia, jotka liittyvät wuduun, mutta eivät ole 
pakollisia, sillä profeetta (SAAS) ei noudattanut niitä ehdottomasti eikä 
nuhdellut ketään niiden pois jättämisestä. Ne ovat seuraavia:</p>
<p></p>
</font><strong><font SIZE="3">
<p>Osa 1, sivu 29: Allahin nimen mainitseminen aluksi </p>
</font></strong><font FACE="Arial Unicode MS">
<p>Jotkut heikot hadithit mainitsevat tämän toimen, ja kaikki näiden hadithien 
kertojaketjut puoltavat sitä, että sille on joitakin perusteita. Kaiken 
kaikkiaan se on hyvä teko sellaisenaan ja yleisesti islamin lain mukainen.</p>
<p></p>
</font><strong><font SIZE="3">
<p>Osa 1, sivu 29a: Hammashygienia </p>
</font></strong><font FACE="Arial Unicode MS">
<p>Tähän kuuluu tikun tai vastaavan käyttäminen hampaiden puhdistamiseen. Paras 
väline tähän on Hijazissa kasvavasta arak-puusta tehty tikku. Tämä toimenpide 
vahvistaa ikeniä, ehkäisee hammassairauksia, auttaa ruuansulatusta ja helpottaa 
virtsaamista. Tätä sunnaa täydentää jonkin välineen käyttäminen, joka poistaa 
kellastumat hampaan pinnalta ja puhdistaa suun, kuten esimerkiksi hammasharja. 
Abu Huraira kertoi profeetan (SAAS) sanoneen: &quot;Jos se ei tuottaisi yhteisölleni 
liian suurta hankaluutta, olisin määrännyt käyttämään hammasharjaa jokaisen 
wudun yhteydessä. (Kertoneet Malik, ash-Shafi, al-Baihaqi ja al-Hakim) Aisha 
kertoi profeetan (SAAS) sanoneen: &quot;Hammasharja puhdistaa suun ja miellyttää 
Herraa.&quot; (Kertoneet Ahmad, an-Nasai ja at-Tirmidhi) </p>
<p>Hammasharjan käyttäminen on hyvä milloin tahansa, mutta erityisen hyvä se on 
seuraavissa yhteyksissä: </p>
<p>-1- puhdistautuminen rukousta varten, </p>
<p>-2- rukous, </p>
<p>-3- Koraanin lukeminen, </p>
<p>-4- nukkumasta nouseminen ja </p>
<p>-5- kun suun maku on muuttunut. Paastoavat ja paastoamattomat henkilöt voivat 
käyttää sitä päivän alkaessa tai päättyessä, tai mihin aikaan päivästä tahansa. 
Amr ibn Rabia sanoi: &quot;Olen nähnyt Allahin lähettilään (SAAS) lukemattomia 
kertoja käyttävän hammasharjaa, kun hän paastosi.&quot; (Kertoneet Ahmad, Abu Dawud 
ja at-Tirmidhi) </p>
<p>Kun hammasharjaa käytetään, on sunna puhdistaa se jälkeenpäin. Aisha sanoi: 
&quot;Kun profeetta (SAAS) käytti hammasharjaansa, hän antoi sen sitten minulle. Minä 
pesin sen, käytin sitä, pesin sen uudestaan ja annoin sitten takaisin 
hänelle.&quot;(Kertoneet Abu Dawud ja al-Baihaqi) </p>
<p>Kuuluu sunnaan, että henkilö, jolla ei ole hampaita, voi käyttää sormiaan 
suunsa puhdistamiseen. Aisha kysyi: &quot;Oi Allahin lähettiläs, kuinka hampaattoman 
henkilön tulisi puhdistaa suunsa?&quot; &quot;Laittamalla sormet suuhunsa&quot;, hän vastasi. 
(Kertonut at-Tabarani)</p>
<p></p>
</font><strong><font SIZE="3">
<p>Osa 1, sivu 30: Käsien pesu kolmasti aloitettaessa </p>
</font></strong><font FACE="Arial Unicode MS">
<p>Tämä perustuu Aus ibn Aus al-Thaqafin hadithiin, joka sanoo: &quot;Näin Allahin 
lähettilään (SAAS) suorittavan puhdistautumisen, ja hän pesi kätensä kolme 
kertaa.&quot; (Kertoneet Ahmad ja an-Nasai) Abu Huraira kertoi profeetan (SAAS) 
sanoneen: &quot;Kun joku teistä nousee ylös herättyään, hänen ei tulisi laittaa 
kättään ruoka-astiaan, ennen kuin hän on pessyt sen kolmasti, sillä hän ei 
tiedä, missä hänen kätensä oli (hänen nukkuessaan).&quot; (Kertonut &quot;viiden ryhmä&quot;, 
al-Bukhari ei maininnut kertojen määrää.)</p>
<p></p>
</font><strong><font SIZE="3">
<p>Osa 1, sivu 30a: Suun huuhteleminen kolme kertaa </p>
</font></strong><font FACE="Arial Unicode MS">
<p>Laqit ibn Sabra kertoi profeetan (SAAS) sanoneen: &quot;Kun joku puhdistautuu, 
hänen tulisi huuhtoa suunsa.&quot; (Kertoneet Abu Dawud ja al-Baihaqi) </p>
</font><strong><font SIZE="3">
<p>Osa 1, sivu 30b: Veden vetäminen nenään ja pois puhaltaminen kolmasti </p>
</font></strong><font FACE="Arial Unicode MS">
<p>Abu Huraira kertoi profeetan (SAAS) sanoneen: &quot;Kun joku teistä suorittaa 
puhdistautumisen, hänen tulisi imea vettä sieraimiinsa ja sitten puhaltaa se 
ulos&quot;. (Kertoneet al-Bukhari, Muslim ja Abu Dawud.) </p>
<p>On sunna vetää vesi sieraimiinsa oikeasta kädestä ja niistää se ulos vasemman 
kätensä avulla. Ali pyysi kerran vettä puhdistautumista varten, huuhtoi suunsa, 
imi vettä sieraimiinsa ja niisti sen ulos vasemmalla kädellään. Hän teki sen 
kolmasti ja sanoi sitten: &quot;Tällä tavoin profeetta (SAAS) puhdistautui.&quot; (Ahmad 
ja an-Nasai.) </p>
<p>Sunna toteutuu, kun suuhun ja sieraimiin laitetaan vettä tavalla millä 
hyvänsä. Profeetan (SAAS) tapa oli tehdä nämä asiat yhdellä kertaa. Abdullah ibn 
Zaid sanoi: &quot;Profeetalla oli tapana huuhtoa suunsa ja sieraimensa yhdellä 
kädellä (samanaikaisesti, yhdessä). Hän teki sen kolme kertaa.&quot; Yhdessä 
kertomuksessa sanotaan, että &quot;hän huuhteli suunsa ja nenänsä kolmella 
vedenammennuksella.&quot;(Kertoneet al-Bukhari ja Muslim.) Kuuluu myös sunnaan 
käyttää runsaasti vettä tämän sunnan yhteydessä, paitsi paastotessa. Laqit pyysi 
profeetalta: &quot;Kerro minulle puhdistautumisestasi.&quot; Hän vastasi: &quot;Tee 
puhdistautuminen kokonaan ja täydellisesti ja anna veden valua sormiesi välistä. 
Käytä paljon vettä, kun imet sitä sieraimiisi, paitsi jos paastoat.&quot;(Kertonut 
&quot;viiden ryhmä.&quot; At-Tirmidhi sanoo sen olevan sahih.) </p>
</font><strong><font SIZE="3">
<p>Osa 1, sivu 31: Parran harominen sormilla </p>
</font></strong><font FACE="Arial Unicode MS">
<p>Aisha kertoi, että Allahin lähettiläällä oli tapana haroa partaansa 
sormillaan. (Kertoneet Ibn Maja ja at-Tirmidhi, joka luokitteli sen sahihiksi .)
</p>
<p>Anas sanoi, että kun Allahin lähettiläs suoritti puhdistautumista, hän otti 
kämmenellisen vettä, asetti sen leukansa alle ja juoksutti sormensa partansa 
läpi. Hän sanoi: Näin minun Herrani, Allah, käski minua tekemään.&quot; (Kertoneet 
Abu Dawud, al-Baihaqi ja al-Hakim.) </p>
</font><strong><font SIZE="3">
<p>Osa 1, sivu 31a: Veden valuttaminen sormien ja varpaiden välistä </p>
</font></strong><font FACE="Arial Unicode MS">
<p>Ibn Abbas sanoi, että Allahin lähettilään (SAAS) suorittaessa 
puhdistautumista hän pyyhki sormillaan sormiensa ja varpaidensa välit. (Kertonut 
viiden ryhmä, paitsi Ahmad.) On myös kerrottu, että on parempi poistaa korut, 
kuten esimerkiksi sormukset, rannerenkaat jne, kun puhdistaudutaan rukousta 
varten. Vaikka nämä kertomukset eivät olekaan täysin luotettaviksi hyväksyttyjä, 
niitä on seurattava, sillä ne tukevat yleisesti kokonaisen ja täydellisen 
puhdistautumisen periaatetta. </p>
<p></p>
</font><strong><font SIZE="3">
<p>Osa 1, sivu 31b: Jokaisen pesemisen toistaminen kolme kertaa </p>
</font></strong><font FACE="Arial Unicode MS">
<p>Tämä on sunna, jota profeetta (SAAS) melkein aina noudatti. Jos hän toimi 
toisin, se oli ainoastaan sen osoittamiseksi, että muutkin tavat olivat 
sallitut. Amr ibn Shuaib kertoi kuulleensa isältään, että hänen isoisänsä oli 
sanonut: &quot;Beduiini tuli Allahin lähettilään (SAAS) luo kysymään 
puhdistautumisesta rukousta varten. Tämä näytti hänelle, kuinka pestä kaikki 
osat kolmeen kertaan ja sanoi: ’Tämä on puhdistautuminen. Joka tekee enemmän 
kuin tämän, on tehnyt väärin, ylittänyt rajat ja ryhtynyt pahaan.&quot; (Kertoneet 
Ahmad, an-Nasai ja Ibn Maja.) Uthman myös kertoi Allahin lähettilään (SAAS) 
toistaneen kunkin pesemisen kolme kertaa. (Kertoneet Ahmad, Muslim ja 
at-Tirmidhi.) On myös todisteita siitä, että hän suoritti kunkin pesemisen vain 
kerran tai kahdesti. Useimpien kertomusten mukaan hän pyyhki päänsä vain kerran.</p>
<p></p>
</font><strong><font SIZE="3">
<p>Osa 1, sivu 31c: Kunkin toimen aloittaminen oikealta puolelta </p>
</font></strong><font FACE="Arial Unicode MS">
<p>Aisha sanoi: &quot;Allahin lähettiläs (SAAS) tahtoi aina aloittaa oikealta 
puolelta, kun hän puki kengät jalkaansa, suoristi hiuksiaan ja pesi (puhdisti) 
itsensä.&quot; (Kertoneet al-Bukhari ja Muslim.) Abu Huraira kertoi profeetan (SAAS) 
sanoneen: &quot;Kun pukeudut tai peseydyt, aloita oikealta puolelta.&quot;(Kertoneet 
Ahmad, Abu Dawud, at-Tirmidhi ja an-Nasai.) </p>
</font><strong><font SIZE="3">
<p>Osa 1, sivu 32: Raajojen hankaaminen vedellä </p>
</font></strong><font FACE="Arial Unicode MS">
<p>Tämä tarkoittaa käsien käyttämistä ruumiinosia vedellä hangattaessa. Abdullah 
ibn Zaid kertoi, että Allahin lähettiläälle (SAAS) tuotiin ruukullinen vettä, 
jota hänellä oli tapana käyttää puhdistautumiseen rukousta varten, ja sitten hän 
hankasi vedellä käsivartensa. (Kertonut Ibn Khuzaima.) Hän myös kertoi, että 
Allahin lähettiläs (SAAS) suoritti puhdistautumisen ja hankasi sitten raajansa. 
(Kertoneet Abu Dawud at-Tayalisi, Ahmad, Ibn Hibban ja Abu Yala.) </p>
</font><strong><font SIZE="3">
<p>Osa 1, sivu 32a: Toimien peräkkäisyys </p>
</font></strong><font FACE="Arial Unicode MS">
<p>Kukin ruumiinosa tulee pestä aivan toinen toisensa perästä määrätyssä 
järjestyksessä (erottamatta eri osien pesua jollakin toimella, joka ei liity 
puhdistautumiseen). Tämä on sekä varhaisten että myöhempien muslimisukupolvien 
käytäntö. </p>
</font><strong><font SIZE="3">
<p>Osa 1, sivu 32b: Korvien pyyhkiminen </p>
</font></strong><font FACE="Arial Unicode MS">
<p>Kuuluu sunnaan pyyhkäistä korvien sisäpuoli etusormilla ja ulko-osat 
peukaloilla. Pään pyyhkimiseen käytettyä vettä käytetään myös korviin, koska 
korvat ovat osa päätä. Al-Miqdam ibn Mad Yakrih kertoi profeetan (SAAS) 
pyyhkineen päänsä ja korvansa, sisä- ja ulkopuolelta, kun hän suoritti 
puhdistautumista. Hän myös työnsi sormensa korvaan. (Kertoneet Abu Dawud ja 
at-Tahawi.) </p>
<p>Kuvaillessaan profeetan (SAAS) puhdistautumista Ibn Umar sanoi: &quot;&quot;Hän pyyhki 
päänsä ja korvansa yhdellä pyyhkäisyllä.&quot; (Kertoneet Ahmad ja Abu Dawud.) 
Yhdessä kertomuksessa todetaan: &quot;Hän pyyhki korviensa sisäpuolet etusormellaan 
ja ulkopuolet peukalollaan.&quot; </p>
</font>

<br><br><hr>
<h4> <br>
  <a href="ajr.html">Takaisin</a> 
</h4>
<h4><a href="copyr.html"> Koko aineiston copyright © Pirjo</a> 
</h4></body>
</html>
