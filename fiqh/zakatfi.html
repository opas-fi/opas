<html>

<head>
  <meta charset="UTF-8">
<title>Fiqh</title>
<link href="style.css" rel="stylesheet" type="text/css">
</head>

<body background="greyback.jpe" bgColor="#ffffff">

<hr>

<h1>Fiqh-as-Sunnah</h1>

<hr>

<font FACE="Arial Unicode MS" SIZE="5"><b>
<p>Fiqh-as-Sunnah. Osa 3: Zakat ul-Fitr </p>
</b></font><font FACE="Arial Unicode MS">
<p>Zakat ul-fitr on sentyyppistä sadaqaa, joka jokaisen muslimin, nuoren ja 
vanhan, miehen ja naisen, vapaan ja orjan, on maksettava paastokuukauden 
(Ramadanin) lopussa. </p>
<p>Al-Bukhari ja Muslim kertovat Ibn Umarin sanoneen: &quot;Profeetta (SAAS) määräsi 
jokaisen muslimin, nuoren ja vanhan, miehen ja naisen, vapaan ja orjan, 
maksamaan yhden saan taateleita tai yhden saan ohraa zakat ul-fitrinä.&quot; </p>
</font><strong>
<p>Osa 3, sivu 87a: Zakat ul-Fitrin tarkoitus </p>
</strong><font FACE="Arial Unicode MS">
<p>Zakat ul-fitristä tuli pakollinen Shaban-kuussa hijran toisena vuonna. Sen 
tarkoitus on puhdistaa paastoava henkilö kaikista sopimattomista teoista ja 
puheista ja auttaa köyhiä ja tarvitsevia. Tämä perustuu Abu Dawudin, Ibn Majan 
ja ad-Daraqutnin kertoman Ibn Abbasin hadithiin. Allahin lähettiläs (SAAS) 
määräsi zakat ul-fitrin sille, joka paastoaa, suojaksi hänelle kaikkea 
mahdollista sopimatonta tekoa tai puhetta vastaan ja avuksi köyhille ja 
tarpeenalaisille. Se hyväksytään zakatina henkilöltä, joka maksaa sen ennen 
Eid-rukousta ja sadaqana siltä, joka maksaa sen salahin jälkeen. </p>
</font><strong>
<p>Osa 3, sivu 88: Kenen täytyy maksaa zakat ul-Fitr </p>
</strong><font FACE="Arial Unicode MS">
<p>Zakat ul-fitr on velvoite jokaiselle vapaalle muslimille, joka omistaa yhden 
saan taateleita tai ohraa, jota hän tai hänen perheensä ei tarvitse 
peruselintarvikkeeksi yhtä päivää ja yötä kohden. Jokaisen vapaan muslimin tulee 
maksaa zakat ul-fitr itsensä, vaimonsa, lastensa ja palvelijoidensa puolesta.
</p>
</font><strong>
<p>Osa 3, sivu 88a: Zakat ul-Fitrin määrä</p>
</strong><font FACE="Arial Unicode MS">
<p>Zakat ul-fitriin vaadittava määrä on yksi saa vehnää, ohraa, rusinoita, 
kuivaa juustoa (aqit), riisiä, maissia tai jotakin vastaavaa 
peruselintarvikkeeksi (qut) katsottavaa tarviketta. Abu Hanifa salli zakat 
ul-fitrinä tarjottavaksi vastaavan rahasumman ja sanoi myös, että jos sen antaja 
maksoi vehnänä, puolikas saata oli riittävästi. Abu Said al-Khudri kertoi: 
&quot;Meillä oli tapana antaa kunkin lapsen, vanhuksen, vapaan henkilön ja orjan 
osalta profeetan (SAAS) elinaikana joko yhden saan ruokatarpeita, yhden saan 
kuivattua juustoa, yhden saan ohraa, yhden saan taateleita tai yhden saan 
rusinoita zakat ul-fitrinä. Teimme siten, kunnes Muawiyya tuli meidän luoksemme 
suorittamaan pyhiinvaellusta (hajj) tai pientä pyhiinvaellusta (umra). Silloin 
hän puhui ihmisille saarnatuolistaan sanoen heille: ’Näen, että kaksi muddia 
syyrialaista vehnää vastaa yhtä saata taateleita.’ Ihmiset hyväksyivät tämän&quot;.</p>
<p>Abu Said kuitenkin tunnusti: &quot;Minä jatkan antamista entiseen tapaan, 
nimittäin yhden saan, niin kauan kuin elän.&quot; Tämän ovat kertoneet useimmat 
hadithien tallentajat. At-Tirmidhi huomauttaa: &quot;Jotkut oppineet antoivat yhden 
saan jokaista almuina annettavaa tarviketta (mikä on hyväksytty käytäntö).&quot; 
Ash-Shafi ja Ishaq kannattavat tätä tapaa, mutta jotkut toiset oppineet antoivat 
yhden saan kutakin hyväntekeväisyystarviketta, paitsi vehnää, josta riitti 
puolikas saata. Näin sanoivat Sufyan, Ibn al-Mubarak ja Kufan oppineet. </p>
</font><strong>
<p>Osa 3, sivu 88b: Milloin on zakat ul-fitrin aika</p>
</strong><font FACE="Arial Unicode MS">
<p>Oikeusoppineet ovat yhtä mieltä, että zakat ul-fitr on annettava Ramadanin 
lopussa. He kuitenkin eroavat siinä, mikä on täsmällinen aika. Ath-Thauri, 
Ahmad, Ishaq ja ash-Shafi (myöhemmässä mielipiteessään) ja Malik (yhdessä 
kertomuksistaan) ovat sitä mieltä, että sen aika on auringon laskiessa paaston 
rikkomisen iltana, sillä tällöin Ramadanin paasto päättyy. Abu Hanifa, al-Layth, 
ash-Shafi (alkuperäisessä mielipiteessään) ja toinen Malikin kertomuksista 
sanovat, että zakat-ul-fitr on annettava fajrin alkaessa Eid-päivänä. </p>
<p>Näillä kahdella eri näkemyksellä on merkityksensä, jos vauva syntyy 
auringonlaskun jälkeen mutta ennen auringonnousua Eid-päivänä; tällöin kysymys 
kuuluu, onko zakat-ul-fitr pakollinen vauvan osalta vai ei. Ensimmäisen 
mielipiteen mukaan se ei ole, koska syntymä tapahtui määrätyn ajan jälkeen, kun 
taas jälkimmäisen mielipiteen mukaan se kuuluu maksaa, koska syntymä tapahtui 
määrätyn ajan sisällä. </p>
</font><strong>
<p>Osa 3, sivu 89: Zakat ul-fitrin maksaminen etukäteen </p>
</strong><font FACE="Arial Unicode MS">
<p>Useimmat oppineet katsovat, että on sallittua maksaa zakat-ul-fitr päivää tai 
kahta ennen Eidiä. Ibn Umar kertoi, että Allahin lähettiläs (SAAS) määräsi 
heidät maksamaan zakat-ul-fitrin ennen kuin ihmiset lähtivät ulos Eid-rukouksia 
varten. Nafi kertoo, että Umarilla oli tapana maksaa se päivän tai kaksi ennen 
Ramadanin päättymistä. Kuitenkin oppineilla on erilaisia mielipiteitä, kun 
kyseessä on pitempi ajanjakso. Abu Hanifan mukaan on sallittua maksaa se jopa 
ennen Ramadania. Ash-Shafi on sitä mieltä, että on sallittua tehdä se Ramadanin 
alussa. Malik ja Ahmad (tunnetun kantansa mukaan) ovat sitä mieltä, että on 
sallittua maksaa se vain yksi tai kaksi päivää etukäteen. </p>
<p>Neljän hyväksytyn islamin lakikoulukunnan perustajat ovat yksimielisiä siitä, 
että zakat ul-fitristä ei tule pätemätöntä vain siksi, että sitä ei makseta 
ajallaan. Jos niin käy, siitä tulee velkaa siitä vastuulliselle, kunnes se on 
maksettu. He ovat myös yhtä mieltä siitä, ettei ole sallittua lykätä sitä 
Eid-päivään asti, mutta Ibn Sirin ja an-Nakhai sanovat niin voitavan tehdä. 
Ahmad sanoo: &quot;Toivon, että ei ole vahinkoa (sen maksamisen lykkäämisessä).&quot; Ibn 
Raslan sanoo, että on yksimielisyys siitä, että sen maksamista ei voida 
viivyttää vain siksi, että se on erääntyyppinen zakat. Niinpä kaikki viivytys on 
syntiä ja verrattavissa rukousten viivyttämiseen ilman hyväksyttävää syytä. 
Tämän todistaa seuraava hadith: &quot;Jos joku maksaa zakat ul-fitrin ennen salahia, 
se katsotaan hyväksytyksi zakahiksi. Jos hän maksaa sen salahin jälkeen, se 
katsotaan tavanomaiseksi sadaqaksi. </p>
</font><strong>
<p>Osa 3, sivu 90: Zakat ul-Fitrin jakaminen </p>
</strong><font FACE="Arial Unicode MS">
<p>Zakat ul-fitrin jakamiseen pätee sama kuin zakahiin – eli se on jaettava 
kahdeksalle vastaanottajaryhmälle, jotka on mainittu ayassa: &quot;Almut ovat vain 
köyhiä ja puutteessa olevia varten...&quot; [at-Tauba 60]. Köyhien luokkaan katsotaan 
kuuluviksi eniten tarvitsevat. Tätä tukee myös hadith: &quot;Allahin lähettiläs 
(SAAS) määräsi zakat ul-fitrin puhdistukseksi sille, joka paastoaa, kaikista 
sopimattomista teoista ja puheista, ja ruuaksi tarvitseville&quot; </p>
<p>Al-Baihaqi ja ad-Daraqutni kertovat Ibn Umarin sanoneen: &quot;Allahin lähettiläs 
(SAAS) määräsi zakat ul-fitrin ja sanoi myös: &quot;Vapauttakaa heidät puutteestä 
tänä päivänä.&quot; </p>
</font><strong>
<p>Osa 3, sivu 90a: Zakat ul-fitrin antaminen dhimmille </p>
</strong><font FACE="Arial Unicode MS">
<p>Az-Zuhri, Abu Hanifa, Muhammad ja Ibn Shubruma tekivät sallituksi zakat 
ul-fitrin antamisen dhimmille. Allah, Ylhäinen, sanoo: &quot;Jumala ei kiellä teitä 
osoittamasta ystävällisyyttä ja oikeamielisyyttä niitä kohtaan, jotka eivät ole 
taistelleet teitä vastaan uskontonne tähden eivätkä karkoittaneet teitä 
kodeistanne; totisesti, Jumala rakastaa oikeamielisiä &quot; [al-Mumtahana 8]. </p>
</font><strong>
<p>Osa 3, sivu 90b: Onko omaisuutta kohtaan muita vaateita kuin zakah? </p>
</strong><font FACE="Arial Unicode MS">
<p>Islam näkee omaisuuden realistisesti – olennaisena osana elämää ja elannon 
lähteenä yksilöille ja ryhmille. Allah, Ylistetty, neuvoo: &quot;Älkää antako 
ymmärtämättömille alaikäisille heidän omaisuuttansa, jonka Jumala on antanut 
hallittavaksenne…&quot; [an-Nisaa 5]. Tämä tahtoo sanoa, että varallisuus on 
jaettava, jotta perustarpeet, kuten ruoka, vaatteet, asunto ja muut tarpeet 
tulevat tyydytetyiksi ja että ketään ei unohdeta tai jätetä ilman tukea. Paras 
tapa jakaa varallisuutta siten, että kaikkien perustarpeet tulevat hoidetuiksi, 
on zakah. Se ei ole taakaksi rikkaille, mutta riittää köyhien perustarpeisiin, 
poistaen heiltä elämän vaikeuksia ja osattomuuden tuskaa. Zakah ei ole 
suosionosoitus (minnah), jonka rikkaat antavat köyhille, vaan ennemminkin se on 
velka (haqq), jonka Allah uskoi rikkaille, jotta he veisivät sen köyhille ja 
jakaisivat sen tarvitsevien keskuudessa. Täten määräytyy varallisuutta koskeva 
perustotuus – se ei ole vain rikkaita varten, vaan sekä rikkaita että köyhiä 
varten. Tämä on ilmeistä sen perusteella, mitä Allah säätää sotasaaliin (fay) 
jakamisesta. Allah varoittaa: &quot;. . . jotta sitä ei jaettaisi niiden kesken 
teistä, jotka ovat rikkaita.&quot; [al-Hashr 7]. Tämä tarkoittaa omaisuuden 
jakovelvollisuutta rikkaiden ja köyhien kesken, ei sen kuulumista vain 
rikkaille. Zakah on omaisuuteen kohdistuva velvoite niille, jotka voivat sen 
maksaa ja se on käytettävä köyhien ja tarpeenalaisten perustarpeiden 
täyttämiseen, jotta he välttyisivät nälältä ja he tuntisivat yleistä 
turvallisuutta ja hyvinvointia. Jos zakahin määrä ei riitä helpottamaan köyhien 
elinoloja, rikkaat voidaan velvoittaa verotettaviksi lisää. Ei ole määritelty, 
kuinka paljon olisi otettava. Määrä perustuu köyhien tarpeisiin. </p>
<p>Tulkinnassaan jakeesta al-Baqara 177 al-Qurtubi sanoo: &quot;Allahin sanat: 
'…rakkaudesta Häneen antavat omaisuudestaan’antaa uskottavuutta niille, joiden 
mielestä varallisuudesta kuuluu antaa enemmän kuin zakah, jotakin, joka 
tunnetaan nimellä mal addir.&quot; Toisten mielestä edellä oleva ayah viittaa 
pakolliseen zakahiin. Ad-Daraqutni toistaa Fatima bint Qaisin kertomuksen, jonka 
mukaan ensimmäinen kanta on vakuuttavampi. Hän kertoo: &quot;Todellakin, henkilön 
omaisuudesta kuuluu muukin osuus kuin zakah.&quot; Sitten hän lausui seuraavan 
Koraanin jakeen: &quot;Hurskautta ei ole se, että käännätte kasvonne Itään tai 
Länteen, vaan hurskaita ovat ne, jotka uskovat Jumalaan ja Viimeiseen päivään, 
enkeleihin, Pyhään kirjaan ja profeettoihin ja rakkaudesta Häneen antavat 
omaisuudestaan omaisilleen, orvoille, köyhille, vaeltajille, kerjäläisille ja 
orjien vapauttamiseksi...&quot; [al-Baqara 177]. Ibn Maja mainitsi sen teoksessaan 
Sunan ja at-Tirmidhi kirjassaan Jami. Jälkimmäinen sanoo Ibn Majalla olevan eri 
kertojaketju kuin hänellä. Sitä paitsi Abu Hamza ja Maymun al-Awar eivät pidä 
Ibn Majan kertojaketjua luotettavana. Tämän hadithin ovat kertoneet Bayan ja 
Ismail ibn Salim ash-Shubilta, joka sanoi sen olevan aito. </p>
<p>Jälkimmäinen sanoo: &quot;Jos sen autenttisuudesta on epäilystä, sitä todistaa 
yhteys jakeeseen (al-Baqara 177). Tässä kehotuksessa '... harrastavat oikeata 
rukouselämää, antavat almuja…' Allah mainitsee zakahin ja salahin yhdessä, mikä 
tukee sitä, että 'rakkaudesta Häneen antavat omaisuudestaan' ei viittaa 
pakolliseen zakahiin, sillä se olisi tarpeetonta ayahissa – ja Allah tietää 
parhaiten.&quot; </p>
<p>Oppineet ovat yhtä mieltä siitä, että tarpeen tullen, vaikka zakah olisi 
maksettu, muslimiyhteisöllä on velvollisuus yhdessä toimia ongelmien 
lievittämiseksi. </p>
<p>Malik sanoo: &quot;On pakollista ihmisten lunastaa sotavangit, vaikka se 
kuluttaisi kaiken heidän omaisuutensa. Yksimielisyys tästä vahvistaa 
näkemystämme, ja etsimme menestystä vain Allahilta.&quot; Al-Manarin mukaan aya: &quot;... 
rakkaudesta Häneen antavat omaisuudestaan . . .&quot; [al-Baqara 177] tarkoittaa, 
että henkilön tulisi antaa omaisuudestaan Allahin tähden tai rakkaudesta 
antamiseen. </p>
<p>Imaami Muhammad Abduhin kommentti on: &quot;Zakahin velvollisuuden ylittävän osan 
antaminen omaisuudesta on yksi hurskauden (birr) peruselementeistä ja se on 
velvoite samalla tavalla kuin määrätty zakah.&quot; </p>
<p>Kun pakottava tarve ilmaantuu, annetaan muuta sadaqaa zakahin lisäksi. Tämä 
voi tapahtua ennen vuoden täyttymistä (hawl) tai zakahin maksamisen jälkeen. 
Osuus ei perustu määrättyyn nisabin määrään, vaan antamisen kykyyn. Siten jos 
joku omistaa vain leivän ja näkee ankarammassa ahdingossa olevan henkilön kuin 
hän itse, hänen olisi annettava leipä tuolle toiselle. Ahdingossa oleva ei ole 
ainoa, jolla on oikeus tulla tyydytetyksi, mutta Allah on myös määrännyt uskovat 
antamaan vapaaehtoista sadaqaa seuraaville: omaiset, orvot, tarvitsevat, 
matkustavaiset, kerjäläiset ja orjat. </p>
</font><strong>
<p>Osa 3, sivu 92: Omaiset (zhawi al-Qurba), sadaqan vastaanottajat </p>
</strong><font FACE="Arial Unicode MS">
<p>Sukulaiset katsotaan kaikkein oikeutetuimmiksi vastaanottamaan sadaqaa 
veriyhteyden takia. Kun miestä kohtaa puute ja jotkut hänen omaisistaan ovat 
rikkaita, hän luonnollisesti pyytää heiltä apua, koska he ovat samaa perhettä. 
On myös luonnollista miehen tuntea enemmän sympatiaa ahdingossa olevia ja 
tarvitsevia sukulaisiaan kuin ventovieraita kohtaan. Hän tuntee nöyryyttävänä 
heidän puutteensa ja häntä elähdyttää heidän kunniansa. Siksi 
hyvintoimeentulevalta ihmiseltä, joka epää omaisiltaan avun, eläen itse 
yltäkylläisyydessä sukulaistensa kärsiessä kurjuutta, puuttuvat luonnolliset 
tunteet tai usko, ja hän on kaukana hyvyydestä tai hurskaudesta. Toisaalta 
sellaiselle, joka säilyttää läheisen yhteyden sukulaisiinsa, on elanto taattu ja 
hänen suhteensa ovat siunaukseksi hänen suvulleen. </p>
</font><strong>
<p>Osa 3, sivu 92a: Orvot (wal-yatama), sadaqan vastaanottajat </p>
</strong><font FACE="Arial Unicode MS">
<p>Orpojen, joiden huoltajat ovat kuolleet, ylläpito ja kasvatus kuuluu 
varakkaille ja hyvinvoiville muslimeille, jotta he eivät koituisi ongelmaksi 
itselleen ja muille ihmisille.</p>
<p></p>
</font><strong>
<p>Osa 3, sivu 92b: Tarpeenalaiset (wal-masakin), sadaqan vastaanottajat </p>
</strong><font FACE="Arial Unicode MS">
<p>Koska he ovat kykenemättömiä ansaitsemaan tarpeeksi itsensä ylläpitoon ja 
tyytyneet siihen vähään, mitä heillä on, pidättäytyen kerjäämästä, hyväosaisten 
pitää auttaa heitä.</p>
<p></p>
</font><strong>
<p>Osa 3, sivu 93: Matkustavainen (wab nisabil), sadaqan vastaanottajat </p>
</strong><font FACE="Arial Unicode MS">
<p>Matkustavaisen tapauksessa, joka on erossa perheestään ja sukulaisistaan, 
kuin matkallaolo olisi hänen kotinsa, vaaditaan hyvyyttä myös häntä kohtaan. 
Niinpä myötätunto häntä kohtaan ja hänen auttamisensa matkallaan rohkaisee 
islamin lain mukaan häntä matkaamaan maan halki. </p>
</font><strong>
<p>Osa 3, sivu 93a: Kerjäläiset (was-sailin), sadaqan vastaanottajat </p>
</strong><font FACE="Arial Unicode MS">
<p>Kerjäläisiä, joiden on pakko pyytää ihmisiltä tarpeisiinsa, tulee auttaa. 
Henkilö voi myös pyytää apua täyttääkseen jonkun toisen tarpeita. Kuitenkaan 
sharia ei hyväksy kerjäämistä muutoin kuin äärimmäisessä ahdingossa. Silloinkaan 
rajoja ei pidä ylittää. </p>
</font><strong>
<p>Osa 3, sivu 93b: Orjat (wa fi ar-riqab), sadaqan vastaanottajat </p>
</strong><font FACE="Arial Unicode MS">
<p>Orjien vapauttaminen sisältää heidän ostamisensa ja lunastamisensa vapaaksi, 
sopimuksenalaisten orjien (al-mukatabun) auttaminen maksamaan velkansa ja 
sotavankien auttaminen ostamaan itsensä vapaiksi. Rohkaisemalla ihmisiä 
kuluttamaan omaisuuttaan orjiin sharia pyrkii vapauttamaan viimeksi mainittuja. 
Silti, niin tärkeää kuin orjien vapauttaminen onkin, tärkeysjärjestyksessä se on 
viimeisenä, orjien, tarvitsevien, matkustavaisten ja kerjäläisten jälkeen, sillä 
jälkimmäisiä koskee elämän säilyttämisen tarve (joka on arvokkaampi), kun taas 
edellinen liittyy oikeuteen olla vapaa (pienempi arvo kuin elämä). </p>
<p></p>
</font><strong>
<p>Osa 3, sivu 93c: Muu sadaqa kuin zakat </p>
</strong><font FACE="Arial Unicode MS">
<p>Muun sadaqan kuin zakatin antamisen laillisuus ei rajoitu aikaan tai 
määrättyyn nisabiin. Käytettävän määrän ei tarvitse olla tietty prosenttiosuus 
(esimerkiksi kymmenys, neljännes kymmenystä tai kymmenesosa kymmenystä). Se on 
avoin kysymys, joka riippuu antajan hyväntekeväisyydestä, anteliaisuudesta ja 
olosuhteista. Kunnioitetun miehen (muhtaram) suojeleminen tuholta ja vahingolta 
on jokaisen velvollisuus, joka voi auttaa häntä, ja lisäksi avun määrää ei ole 
määritelty. </p>
<p>Ihmiset jättävät huomiotta useimmat yleiset oikeudet, joita Koraani tukee, 
sillä näiden oikeuksien tarkoitus on johtaa kunnialliseen ja oikeudenmukaiseen 
sosiaaliseen elämään. Ihmiset antavat vain vähän tarvitseville ja vielä vähemmän 
kerjäläisille, sillä heitä pidetään vähiten oikeutettuina nykyaikana. Tämä 
johtuu siitä, että kerjäläiset ovat tehneet kerjäämisestä ammatin (hirfah), 
vaikka useimmat heistä tulevat hyvin toimeen. </p>
<p>Ibn Hazm sanoo: &quot;Jokaisen maan rikkaita on määrätty auttamaan köyhiään ja 
hallitsijalla on valtuudet pakottaa heidät siihen. Tämä on tarpeen silloin, kun 
määritelty zakah tai toisten muslimien osuudet eivät riitä täyttämään köyhien 
tarpeita. Siinä tapauksessa heidän ruokansa ja vaatetuksensa, joka suojelee 
heitä luonnonilmiöiltä ja muiden katseilta, on rikkaiden vastuulla.&quot; Todiste 
tästä ovat Allahin, Ylistetyn, sanat: &quot; Tee sukulaisillesi oikeutta, samoin 
tarvitseville ja vaeltajille&quot; [al-Isra 26]. Allah sanoo myös: &quot;Kohdelkaa hyvin 
vanhempianne, samoin läheisiä omaisianne, orpoja ja köyhiä, naapuria, joka on 
teille sukua, ja naapuria, joka ei ole teille sukua, matkakumppania, vaeltajaa 
ja orjia, jotka ovat vallassanne&quot; [an-Nisaa 36]. Anteliaisuus vaatii edellä 
mainittujen ihmisten tukemista ja kieltää vahingoittamasta heitä. Viitaten 
syyllisiin tulevassa elämässä, Koraani sanoo, että he kysyvät toisiltaan: &quot;Mikä 
on saattanut teidät tulen ruoaksi? Ja nämä vastaavat: Me emme kuuluneet niihin, 
jotka rukoilivat, emmekä niihin, jotka ruokkivat köyhiä &quot; [al-Muddaththir 
42-44]. Siten Allah yhdistää köyhien ruokkimisen rukousten noudattamiseen. 
Seuraavan luotettavien lähteiden kertoman hadithin mukaan Allahin lähettiläs 
(SAAS) sanoi: &quot;Joka ei tunne armoa ihmisiä kohtaan, häneltä evätään Allahin 
armo.&quot; Sellainen, jolle Allah on suonut armoaan ja joka näkee muslimiveljensä 
nälkäisenä, vaatteiden tarpeessa ja kurjana eikä kuitenkaan auta häntä, kieltää 
todellakin itseltään Allahin armon. </p>
<p>Uthman an-Nahdi kertoi Abdurrahman ibn Abi Bakr as-Siddiqin sanoneen hänelle, 
että as-Saffahin seuralaiset olivat köyhiä ja että Allahin lähettiläs (SAAS) 
sanoi: &quot;Se, jolla on tarpeeksi ruokaa kahdelle, kutsukoon kolmannen, ja jolla on 
neljälle, kutsukoon viidennen tai kuudennen.&quot; </p>
<p>On kerrottu Ibn Umarin sanoneen, että Allahin lähettiläs (SAAS) sanoi: 
&quot;Muslimi on toisen muslimin veli, jota hän ei saa kohdella epäoikeudenmukaisesti 
eikä pettää.&quot; Niinpä kuka tahansa, joka jättää avun tarpeessa olevan muslimin 
ilman ruokaa tai vaatteita, vaikka pystyisi ruokkimaan ja vaatettamaan hänet, on 
pettänyt hänet. On kerrottu Abu Said al-Khudrin kuulleen Allahin lähettilään 
(SAAS) sanoneen: &quot;Se, jolla on varoja yli tarpeensa, auttakoon sellaista, jolla 
ei ole, ja se, jolla on ruokaa yli tarpeensa, jakakoon sen sellaisen kanssa, 
jolla ei ole ruokaa.&quot; Abu Said al-Khudri sanoo: &quot;Sitten hän mainitsi niin monia 
omaisuuden lajeja, että ajattelimme, ettei meillä ollut oikeutta pitää mitään 
ylimääräistä.&quot; Tämä on seuralaisten yksimielinen kanta, jonka Abu Said al-Khudri 
kertoi. Tähän perimätietoon liittyen on kerrottu Abu Musa al-Asharin kuulleen 
profeetan (SAAS) sanoneen: &quot;Ruokkikaa nälkäisiä, käykää sairaiden luona ja 
lunastakaa vanki.&quot; Tästä aiheesta on useita jakeita Koraanissa ja monia 
luotettavia haditheja. Umar sanoo: &quot;Jos eläisin uudestaan menneen, jonka olen jo 
elänyt, ottaisin rikkailta ylimääräisen osan ja jakaisin sen köyhien 
maahanmuuttajien (mujhajirun) kesken.&quot; Tätä pidetään autenttisimpana 
kertomuksena. </p>
<p>Ali sanoi: &quot;Allah, Ylistetty, on määrännyt rikkaiden omaisuudesta osuuden, 
joka kuuluu köyhien tarpeisiin. Niinpä jos köyhät kulkevat nälkäisinä ja 
alastomina tai kamppailevat rikkaiden laiminlyönnin takia, Allah asettaa heidät 
(rikkaat) vastuuseen siitä Tuomiopäivänä ja tulee rankaisemaan heitä.&quot; </p>
<p>Ibn Umarin on kerrottu sanoneen: &quot;Teidän omaisuudestanne kuuluu muukin osuus 
kuin zakah.&quot; On kerrottu Aishan (uskovien äidin), al-Hasan ibn Alin ja Ibn 
Umarin kaikkien vastanneen niille, jotka kysyivät heiltä: &quot;Jos teiltä pyydetään 
apua, kun on kyse verirahasta, raskaasta velasta tai epätoivoisesta köyhyydestä, 
teidän velvollisuutenne on antaa omista varoistanne.&quot; </p>
<p>On kerrottu todistettavasti Abu Ubaida ibn al-Jarrasta ja 300 seuralaisesta, 
että kerran kun heidän ruokavarastonsa olivat käyneet hyvin vähiin, Abu Ubaida 
käski heidät keräämään kaiken jäljellä olevan, laittamaan sen kahteen säkkiin ja 
sitten jakamaan sen kullekin tasapuolisesti. Sitten hän sanoi: Ei ole sallittua 
ahdingossa olevalle muslimille syödä kuolleen eläimen tai sian lihaa, jos hän 
voi saada ylimääräistä ruokaa joko muslimilta tai dhimmiltä. On sellaisen 
velvollisuus, jolla on ruokaa, ruokkia nälkäisiä.&quot; Tästä on seuralaisten 
yksimielisyys eikä siitä ole poikkeavia näkemyksiä. Ash-Shubin, Mujahidin ja 
Tawun ynnä muiden on kuultu tarkasti sanovan: &quot;Omaisuudesta kuuluu antaa muukin 
osuus kuin zakah.&quot; Jos niin on asia, ahdingossa olevan henkilön ei ole pakko 
syödä kuolleiden eläinten tai sian lihaa. Hänellä on oikeus taistella tämän 
puolesta, ja jos hänet surmataan, kosto kuolemasta (qawad) kohdistuu surmaajaan. 
Jos omaisuuden haltija, joka esti häntä saamaan hänelle kuuluvaa osaa, kuolee, 
hän voi saada Allahin kirouksen ylleen, koska hän epäsi oikeuden (haqq), ja 
hänet katsotaan kuuluvaksi epäoikeudenmukaisiin. </p>
<p>Allah, Ylistetty, sanoo: &quot;Mutta jos toinen niistä menettelee väärin toista 
kohtaan, taistelkaa väärintekijää vastaan siksi, kunnes hän jälleen mukautuu 
Jumalan käskyyn.&quot; (al-Hujurat 9) Tältä pohjalta Abu Bakr as-Siddiq julisti sodan 
niitä vastaan, jotka kieltäytyivät maksamasta zakahiaan. </p>
<p>Edellä sanotusta voidaan nähdä se myötätunto ja osanotto, jonka islam varaa 
osattomille. Tosiasiassa islam ylittää tässä kaikki muut uskonnon ja 
järjestelmät. Nämä ovat kuin heikkoja, lepattavia kynttilöitä islamin auringon 
kirkkaan ja vakaan valon rinnalla. </p>
</font>

<br><br><hr>
<h4> <br>
  <a href="ajr.html">Takaisin</a> 
</h4>
<h4><a href="copyr.html"> Koko aineiston copyright © Pirjo</a> 
</h4></body>
</html>
