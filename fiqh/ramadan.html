<html>

<head>
<title>Fiqh</title>
<link href="style.css" rel="stylesheet" type="text/css">
<meta name="GENERATOR" content="Microsoft FrontPage 5.0">
</head>

<body background="greyback.jpe" bgColor="#ffffff">

<hr>

<h1>Fiqh-as-Sunnah</h1>

<hr>

<font FACE="Arial Unicode MS" SIZE="5"><b>
<p>Fiqh-s-Sunnah, Osa 3: Ramadanin paasto</p>
</b></font><font FACE="Arial Unicode MS">
<p>Ramadanin paasto on Koraanin, sunnan ja yksimielisyyden perusteella 
pakollinen. Koraanin todisteet sisältyvät seuraaviin kahteen jakeeseen:: 
&quot;Teidän, jotka uskotte, tulee paastota, samoin kuin piti paastota niidenkin, 
jotka ennen teitä elivät, jotta karttaisitte pahaa&quot; (al-Baqara 183) ja 
&quot;Ramadaan» on se kuukausi, jolloin Koraani annettiin opastukseksi ihmisille ja 
selväksi todistukseksi (Jumalan) johdatuksesta, jotta hylättäisiin paha ja 
valittaisiin hyvä; tämän kuukauden aikana paastotkoon se teistä, joka on 
kotioloissaan...&quot; (al-Baqara 185). </p>
<p>Sunnassa aiheesta on seuraavat profeetan (SAAS) lausumat: &quot;Islam on 
rakennettu (seuraaville) viidelle pilarille: sen todistaminen, ettei ole muuta 
jumalaa kuin Allah ja että Muhammed on Hänen lähettiläänsä, rukouksen 
noudattaminen, zakatin antaminen, Ramadanin paasto ja pyhiinvaellus 
Mekkaan.&quot;Talhah ibn Ubaidullah kertoi erään miehen tulleen profeetan (SAAS) luo 
ja sanoneen: &quot;Oi Allahin lähettiläs, kerro millaista paastoamista Allah vaatii 
minulta.&quot; Hän vastasi: &quot;Ramadan-kuukauden..&quot; Mies kysyi: &quot;Onko muuta (paastoa)?&quot; 
Profeetta vastasi: &quot;Ei, jos et tee sitä vapaaehtoisesti.&quot; </p>
<p>Koko muslimiyhteisö on yksimielinen siitä, että Ramadanin paasto on 
pakollinen. Se on yksi islamin pilareista, ja jos joku kiistää sen, häntä ei 
voida kutsua muslimiksi. </p>
</font><strong>
<p>Osa 3, sivu 109: Ramadanin hyvyys ja sen aikana tehdyt teot</p>
</strong><font FACE="Arial Unicode MS">
<p>Abu Huraira kertoi profeetan (SAAS) sanoneen: &quot;Siunattu kuukausi on tullut 
teille. Allah on tehnyt paastoamisen sen aikana teille pakolliseksi. Silloin 
Paratiisin portit avataan ja Helvetin portit lukitaan, ja paholaiset kahlitaan. 
Siinä (kuukaudessa) on yö, joka on parempi kuin tuhat kuukautta. Jokainen, joka 
menettää sen hyvyyden, menettää todella jotakin (suurta).&quot; Tämän ovat kertoneet 
Ahmad, an-Nasai ja al-Baihaqi. </p>
<p>Arfaja todistaa: &quot;Olimme Utba ibn Farqadin kanssa, kun hän puhui Ramadanista. 
Profeetan (SAAS) eräs seuralainen nousi ihmisten eteen. Kun Utba näki hänet, 
hänet valtasi ujous ja hän lakkasi puhumasta. Mies (seuralainen) kertoi 
Ramadanista sanoen: &quot;Kuulin Allahin lähettilään sanovan Ramadanin aikana: 
’Helvetin portit suljetaan, Paratiisin portit avataan ja paholaiset ovat 
kahleissa. Enkeli ilmoittaa: ’Oi te, jotka aiotte tehdä hyviä tekoja, teille 
kuuluvat hyvät uutiset. Oi te, jotka aiotte tehdä pahaa, jättäkää se sikseen, 
kunnes Ramadan on päättynyt.&quot; </p>
<p>Muslim kertoo Abu Hurairan sanoneen, että hän kuuli profeetalta (SAAS): Aika 
kunkin viiden rukouksen, kahden peräkkäisen perjantairukouksen ja kahden 
peräkkäisen Ramadanin välillä sovittaa kaiken, mitä tapahtui tuona aikana, jos 
henkilö on välttänyt suuret synnit.&quot; </p>
<p>Abu Said al-Khudri kertoi profeetan (SAAS) sanoneen: &quot;Joka paastoaa 
Ramadan-kuukauden, totellen kaikkia sen rajoituksia ja varjellen itsensä 
kielletyltä, on todella sovittanut kaikki syntinsä, jotka hän teki ennen sitä.&quot; 
Ahmad ja al-Baihaqi kertoivat tämän hadithin, ja sen ketju on hyvä. </p>
<p>Abu Huraira kertoi profeetan (SAAS) sanoneen: &quot;Joka paastoaa 
Ramadan-kuukauden uskoen ja etsien Allahin mielihyvää ja palkintoa, saa aiemmat 
syntinsä anteeksi:&quot; Tämän hadithin on kertonut Ahmad ja sunanin kokoajat. </p>
</font><strong>
<p>Osa 3, sivu 110: Ramadanin paaston rikkomisen seuraus </p>
</strong><font FACE="Arial Unicode MS">
<p>Ibn Abbas kertoi profeetan (SAAS) sanoneen: &quot;Islamin sisin olemus ja uskonnon 
perusasiat ovat kolme (asiaa), ja niille islam rakentuu. Joka hylkää yhdenkin 
niistä, hänestä tulee epäuskova ja hänen verestään tulee laillinen vuodattaa. 
(Nämä asiat ovat:) Todistaa, ettei ole muuta jumalaa kuin Allah, pakolliset 
rukoukset ja Ramadanin paasto.&quot; Tämän hadithin ovat tallentaneet Abu Yala ja 
ad-Dailimi. Azh-Zhahabi sanoi sen olevan sahih. </p>
<p>Abu Huraira kertoi Allahin lähettilään (SAAS) sanoneen: &quot;Joka rikkoo 
paastonsa Ramadanin aikana ilman sellaista syytä, jonka Allah hyväksyy häneltä, 
ei edes ikuisesti paastoamalla voisi korvata tuota päivää.&quot; Tämän ovat kertoneet 
Abu Dawud, Ibn Maja, ja at-Tirmidhi. </p>
<p>Al-Bukhari kertoo Abu Hurairalta kuullun marfu-muodossa: &quot;Joka rikkoo 
Ramadanin paaston ilman, että hänellä on laillinen syy tai hän on sairas, ei voi 
korvata sitä päivää, vaikka hän alkaisi paastota ikuisesti.&quot; Ibn Masuud on myös 
kertonut tämän. </p>
<p>Azh-Zhahabi sanoo: &quot;Tietävien uskovien mukaan jokainen, joka jättää Ramadanin 
paaston olematta sairas, on pahempi kuin avionrikkoja tai alkoholisti. 
Tosiasiassa hänen islaminsa asetetaan kyseenalaiseksi ja hänen voidaan epäillä 
olevan zandiqa ja (islamin) tuhoaja. </p>
</font><strong>
<p>Osa 3, sivu 111: Ramadanin alkaminen </p>
</strong><font FACE="Arial Unicode MS">
<p>Tämän tapahtuman vahvistaa uuden kuun tuleminen näkyviin, vaikka sen olisi 
nähnyt vain yksi henkilö, tai kun sitä edeltävää Shaban-kuukautta on kestänyt 
kolmekymmentä päivää. </p>
<p>Ibn Umar sanoi: &quot;Ihmiset odottivat uutta kuuta, ja kun kerroin Allahin 
lähettiläälle (SAAS) nähneeni sen, hän paastosi ja määräsi ihmiset paastoamaan&quot;. 
Tämän ovat kertoneet Abu Dawud, al-Hakim ja Ibn Hibban, joka ilmoitti sen olevan 
sahih. </p>
<p>Abu Huraira kertoi profeetan (SAAS) neuvoneen: &quot;Paastotkaa, kun olette 
nähneet sen (uudenkuun sirpin) ja lopettakaa paastonne (kuun lopussa), kun 
näette sen. Jos se on piilossa teiltä, odottakaa, kunnes Shaban-kuun 
kolmekymmentä päivää on kulunut.&quot; Tämän ovat kertoneet al-Bukhari ja Muslim. </p>
<p>Kommenttina näihin kertomuksiin at-Tirmidhi toteaa: &quot;Useimmat tietoa 
omaavista ihmisistä toimivat näiden kertomusten mukaisesti. He sanovat, että on 
oikein hyväksyä yhden ihmisen todistus paaston alkamisen määrittelemiseksi. Tämä 
on Ibn alMubarakin, ash-Shafin ja Ahmadin mielipide. An-Nawawi sanoo, että se on 
paras mielipide. Mitä tulee Shawwalin uuteen kuuhun (joka merkitsee paaston 
loppumista), sen varmistaa Ramadanin kolmenkymmenen päivän kuluminen; ja 
useimmat oikeusoppineet sanovat, että vähintään kahden todistajan täytyy olla 
ilmoittanut uudesta kuusta. Kuitenkin Abu Thaur ei tee eroa Shawwalin uuden kuun 
ja Ramadanin uuden kuun välillä. Molemmissa tapauksissa hän hyväksyy vain yhden 
todistajan ilmoituksen.&quot; </p>
<p>Ibn-Rushd huomauttaa: &quot;Abu Bakr ibn alMunzhirin mielipidettä, joka on sama 
kuin Abu Thaurin ja, luulen, että myös Zhahirin koulukunnan, tukee seuraava Abu 
Bakr al-Munzhirin selitys: on täysi yksimielisyys siitä, että paaston rikkominen 
on pakollista, että ruuasta pidättyminen perustuu yhden henkilön ilmoitukselle 
ja että tilanteen on oltava sama kuukauden alkaessa kuin sen loppuessa, sillä ne 
molemmat ovat vain merkkejä, jotka erottavat paastoamisen ajan siitä ajasta, 
jolloin ei paastota.&quot; </p>
<p>Ash-Shaukani huomauttaa: &quot;Jos ei ole tallessa mitään autenttista siitä, että 
vain kahden henkilön todistus voidaan hyväksyä kuukauden päättyessä, silloin on 
päättelyn kautta ilmeistä, että yksi todistaja riittää, koska se riittää kuun 
alkaessa. Sitä paitsi yhden ilmoituksen hyväksymiseen perustuva palvonta nojaa 
siihen tosiasiaan, että yksittäiset todistukset ovat hyväksyttäviä joka asiassa, 
paitsi jos on todisteita poikkeavista erityistapauksista, kuten todistajien 
määrä omaisuuskysymyksissä ja niin edelleen. Ilmeisesti tämä on Abu Thaurin 
mielipide.&quot; </p>
</font><strong>
<p>Osa 3, sivu 112: Eri paikat </p>
</strong><font FACE="Arial Unicode MS">
<p>Oppineiden enemmistön mukaan ei ole väliä, onko uusikuu nähty eri paikoissa. 
Toisin sanoen sen jälkeen, kun uusikuu on havaittu missä tahansa maailmassa, 
kaikille muslimeille tulee pakolliseksi aloittaa paasto, sillä kuten profeetta 
(SAAS) sanoi: &quot;Paastotkaa sen nähdessänne ja lopettakaa paasto sen nähdessänne.&quot; 
Tämä hadith on yleinen kehotus koko muslimimaailmalle – eli se tarkoittaa &quot;Jos 
joku teistä näkee kuun missä paikassa tahansa, se on nähty kaikille ihmisille.&quot;
</p>
<p>Ikriman, al-Qasim ibn Muhammadin, Salimin, Ishaqin, hanafilaisten oikean 
mielipiteen ja shafilaisten valitun mielipiteen mukaan jokaisen &quot;maan&quot; (tai 
alueen) on otettava huomioon oma näkemisensä eikä välttämättä seurattava muiden 
näkemistä. Tämä perustuu Kuraibin kertomaan: &quot;Ollessani ash-Shamissa, Ramadanin 
uusi kuu ilmaantui torstaiyönä. Palasin Medinaan kuukauden lopussa. Siellä Ibn 
Abbas kysyi minulta: ‘Milloin te siellä näitte uuden kuun?’ Minä sanoin: ‘Näimme 
sen torstaiyönä.’ Hän sanoi: ‘Näittekö sen itse?’ Minä sanoin: ‘Kyllä, ihmiset 
näkivät sen, ja he ja Muawiyya paastosivat.’ Hän sanoi: ‘Mutta me näimme sen 
perjantaiyönä. Emme lopeta paastoamista, ennen kuin saamme täyteen kolmekymmentä 
päivää tai ennen kuin näemme uuden kuun.’ Minä sanoin: ‘Eikö Muawiyyan näkeminen 
ja paastoaminen ole teille riittävästi?’ Hän sanoi: ’Ei… Se on Allahin 
lähettilään (SAAS) määräys.’ Tämän ovat kertoneet Ahmad, Muslim ja at-Tirmidhi.
</p>
<p>Tästä hadithista at-Tirmidhi sanoo: &quot;Se on hasan sahih gharib. Oppineet 
toimivat sen hadithin mukaan. Jokaisella maalla on oma näkemisensä.&quot; Teoksessa 
Fath al-Alam Sharh Bulugh al-Maram todetaan: &quot;Lähinnä totuutta (oleva mielipide) 
on, että joka maa seuraa omaa näkemistään, kuten myös siihen yhteydessä olevat 
alueet.&quot; </p>
</font><strong>
<p>Osa 3, sivu 113: Yhden henkilön kuunsirpin näkeminen </p>
</strong><font FACE="Arial Unicode MS">
<p>Fiqh-oppineet ovat yhtä mieltä siitä, että jos vain yksi henkilö näkee uuden 
kuun, hänen on paastottava. Ata on eri mieltä ja sanoo, että hänen ei ole 
paastottava, ennen kuin joku muukin näkee uuden kuun hänen kanssaan. Oikea 
käytäntö on, että hänen on rikottava paasto siten, kuin ash-Shafi ja Abu Thaur 
ovat esittäneet. Profeetta (SAAS) perusti paastoamisen ja sen rikkomisen kuun 
näkemiselle. Henkilön oma näkeminen on tarpeeksi hänelle eikä tarvita toisen 
henkilön näkemistä. </p>
</font><strong>
<p>Osa 3, sivu 113a: Paaston oleelliset osat </p>
</strong><font FACE="Arial Unicode MS">
<p>Paastolla on kaksi oleellista osaa (kirjaimellisesti ‘pilaria’), jotka on 
täytettävä, jotta se olisi pätevä ja hyväksyttävä. Ne ovat:</p>
<p></p>
</font><strong>
<p>Osa 3, sivu 113b: Paaston oleelliset osat. Pidättyminen teoista, jotka 
rikkovat paaston </p>
</strong><font FACE="Arial Unicode MS">
<p>Tämä asia perustuu Koraanin jakeeseen: &quot;…syökää ja juokaa aamuhämäriin asti, 
kunnes vaalea lanka selvästi erottuu mustasta. Mutta sitten noudattakaa tarkoin 
paastoa yön tuloon saakka&quot;. (al-Baqara 187). </p>
<p>Se perustuu myös seuraavaan hadithiin: &quot;Kun jae ' syökää ja juokaa 
aamuhämäriin asti, kunnes vaalea lanka selvästi erottuu mustasta...' 
ilmoitettiin, otin mustan langan ja valkean langan ja laitoin ne tyynyni alle. 
Yöllä katselin niitä nähdäkseni, voinko erottaa niitä. Aamulla menin Allahin 
lähettilään (SAAS) luo ja mainitsin hänelle tästä ja hän sanoi: ‘Se on yön 
mustuus ja päivän valkeus.&quot; </p>
<p></p>
</font><strong>
<p>Osa 3, sivu 113c: Paaston oleelliset osat. Aikomus </p>
</strong><font FACE="Arial Unicode MS">
<p>Allah käskee Koraanissa: &quot;eikä heille annettu muuta käskyä kuin palvella 
Jumalaa, olla kuuliaisia yksin Hänelle, vilpittöminä suorittaa rukoukset ja 
uhrata säädetyt almut, sillä tämä on oikea usko.&quot; (al-Baijinah 5) Profeetta 
(SAAS) sanoi: &quot;Teot tuomitaan niiden aikomuksen perusteella, ja jokaista varten 
on se, mitä hän aikoi.&quot; </p>
<p>Aikomus täytyy tehdä ennen fajria ja jokaisen Ramadanin yön aikana. Tämä 
perustuu Hafsan hadithiin, jonka mukaan profeetta (SAAS) sanoi: &quot;Sellaiselle, 
joka ei päätä paastota ennen fajria, ei ole paastoa&quot; (tarkoittaen, että sitä ei 
hyväksytä). Tämän ovat kertoneet Ahmad, an-Nasai, at-Tirmidhi, Abu Dawud ja Ibn 
Maja. Ibn Khuzaima ja Ibn Hibban luokittelivat sen arvoksi sahih. </p>
<p>Aikomus on pätevä mihin tahansa aikaan yöstä. Sitä ei tarvitse lausua, sillä 
se on todellisuudessa sydämen teko, joho ei liity kieltä. Se täyttyy henkilön 
aikoessa paastota tottelevaisuudesta Allahia kohtaan ja etsien Hänen 
mielihyväänsä. </p>
<p>Jos henkilö syö aamiaisensa ennen päivänkoittoa (suhuur) aikomuksenaan 
paastota ja lähestyä Allahia tämän pidättymisen kautta, hän on esittänyt 
aikomuksen, vaikka aamiainen olisi jäänyt syömättä. </p>
<p>Useiden oppineiden mukaan vapaaehtoisen paaston aikomus voidaan tehdä milloin 
tahansa ennen minkään ravinnon nauttimista. Tämä mielipide perustuu Aishan 
hadithiin: &quot;Profeetta (SAAS) tuli luoksemme eräänä päivänä ja sanoi: ‘Onko 
teillä mitään (ruokaa)?’ Me sanoimme: ‘Ei.’ Hän sanoi: ‘Sitten minä paastoan.&quot; 
Tämän ovat kertoneet Muslim ja Abu Dawud. </p>
<p>Hanafilaiset ja shafilaiset esittävät, että aikomus täytyy tehdä ennen 
puoltapäivää (vapaaehtoiselle paastolle). Ibn Masuudin ja Ahmadin ilmeinen 
mielipide on, että aikomus on tehtävä ennen keskipäivää tai sen jälkeen.</p>
<p></p>
</font><strong>
<p>Osa 3, sivu 114: Paaston oleelliset osat. Kenen täytyy paastota </p>
</strong><font FACE="Arial Unicode MS">
<p>Kaikki oppineet ovat yhtä mieltä siitä, että paastoaminen on pakollista 
jokaiselle täysjärkiselle, aikuiselle ja terveelle muslimille, joka ei siihen 
aikaan ole matkustamassa. Mitä naiseen tulee, hänellä ei saa olla kuukautisia 
tai synnytyksen jälkeistä vuotoa. Mielenvikaisten, lasten ja matkustavaisten, 
naisten kuukautisten tai synnytyksen jälkeisen vuodon aikana ja vanhusten sekä 
imettävien tai raskaana olevien naisten ei tarvitse noudattaa paastoa. </p>
<p>Joillekin paasto ei ole ollenkaan pakollista, kuten esimerkiksi 
mielenvikaisille. Nuorten henkilöiden kyseessä ollessa heidän vanhempiensa tai 
huoltajiensa tulisi käskeä heitä paastoamaan. Jotkut voivat keskeyttää paaston 
ja korvata menetetyt paastopäivät myöhemmin, kun taas toiset voivat keskeyttää 
paaston ja maksaa &quot;korvauksen&quot;(jossa tapauksessa he eivät ole velvollisia 
korvaamaan menettämiään päiviä). Käsittelemme kutakin ryhmää 
yksityiskohtaisemmin seuraavassa. </p>
<p></p>
</font><strong>
<p>Osa 3, sivu 114a: Paaston oleelliset osat. Mielenvikaisten paasto </p>
</strong><font FACE="Arial Unicode MS">
<p>Paastoaminen ei ole pakollista mielenvikaisille, koska he eivät kykene 
ymmärtämään, mitä ovat tekemässä. Ali kertoi profeetan (SAAS) sanoneen: &quot;Kynä on 
nostettu kolmen (ihmis)ryhmän kohdalla – se tarkoittaa, että he eivät ole 
vastuussa teoistaan: mielenvikaiset, kunnes he tulevat täysjärkisiksi; nukkuvat, 
kunnes he heräävät ja lapset, kunnes he tulevat murrosikään.&quot; Tämän ovat 
kertoneet Ahmad, Abu Dawud ja at-Tirmidhi. </p>
</font><strong>
<p>Osa 3, sivu 114b: Paaston oleelliset osat. Lasten (ei-aikuisten) paasto </p>
</strong><font FACE="Arial Unicode MS">
<p>Vaikka lapsilta ei vaaditakaan paastoamista, heidän huoltajiensa on hyvä 
rohkaista heitä paastoamaan, jotta he tottuvat siihen jo nuoresta iästä. He 
voivat paastota niin kauan kuin pystyvät, ja sitten he voivat rikkoa sen. 
ArRabia bint Muawiyya kertoi: &quot;Allahin lähettiläs (SAAS) lähetti miehen Ashuran 
päivänä ansarien luo sanomaan: ‘Jokaisen, joka ei ole viettänyt tätä aamua 
paastoten, tulee paastota lopun päivää.’ Me paastosimme tuon ilmoituksen 
jälkeen, kuten lapsemmekin. Menimme moskeijaan ja teimme heille puuvillalla 
täytettyjä leluja, joilla he voivat leikkiä. Jos joku heistä alkoi itkeä 
nälästä, annoimme hänelle lelun leikkimistä varten, kunnes oli aika syödä.&quot; 
Tämän ovat kertoneet al-Bukhari ja Muslim.</p>
<p></p>
</font><strong>
<p>Osa 3, sivu 115: Paaston oleelliset osat. He, joiden on sallittua rikkoa 
paasto, mutta joiden on maksettava &quot;korvausta&quot; paastoamatta jättämisestään </p>
</strong><font FACE="Arial Unicode MS">
<p>Vanhojen miesten ja naisten on sallittua rikkoa paastonsa, kuten kroonisesti 
sairaidenkin ja niiden, jotka tekevät vaikeaa työtä ankarissa olosuhteissa 
eivätkä voi löytää muuta tapaa elättää itsensä. Kaikkien noiden ihmisten on 
sallittua rikkoa paastonsa, koska se kävisi heille liian vaikeaksi mihinkään 
aikaan vuodesta. Heidän on velvollisuus ruokkia yksi köyhä ihminen (miskin) 
päivässä (jokaista päivää kohden, jota he eivät paastoa). Oppineiden mielipide 
eroaa siinä, kuinka paljon ruokaa on tarjottava, esimerkiksi yksi saa, puoli 
saata tai yksi madd. Sunnassa ei ole mitään, mikä määräisi tarkasti, kuinka 
paljon on annettava. </p>
<p>Ibn Abbas sanoi: &quot;Vanhan miehen on sallittua rikkoa paastonsa, mutta hänen 
täytyy ruokkia köyhä ihminen joka päivä. Jos hän tekee sen, hänen ei tarvitse 
korvata paastoamatta jättämiään päiviä. Tämän ovat kertoneet ad-Daraqutni ja 
al-Hakim, joka sanoi sen olevan sahih. Al-Bukhari kertoi Atan kuulleen Ibn 
Abbasin lainanneen ayaa: &quot; …niiden, jotka siihen pystyvät, on paaston 
korvaukseksi ravittava joitakin köyhiä. &quot; (al-Baqarah 184). Sitten Ibn Abbas 
jatkoi: &quot;Sitä ei ole kumottu. (Sen sääntö koskee) vanhoja miehiä ja naisia, 
jotka eivät kykene paastoamaan. Sen sijaan heidän on ruokittava yksi köyhä 
ihminen päivittäin.&quot; </p>
<p>Sama pätee henkilöön, joka on pitkäaikaisesti sairas eikä sen vuoksi voi 
paastota ja henkilöön, jonka on pakko työskennellä ankarissa oloissa eikä siksi 
pysty kestämään paastoamisen lisärasitusta. Molempien ryhmien on myös ruokittava 
yksi köyhä päivittäin. </p>
<p>Al-Baqaran jakeesta sheikki Muhammad Abduh sanoo: &quot;Se, mitä tarkoitetaan 
heillä, jotka voivat paastota (mutta eivät paastoa) Koraanin jakeessa, on heikot 
ja vanhat ihmiset, pitkäaikaissairaat ja niin edelleen, sekä samaten ne 
työntekijät, jotka työskentelevät ankarissa olosuhteissa, kuten 
hiilikaivoksissa. Sama pätee rikollisiin, jotka on tuomittu elinkautisvankeuteen 
kovaa työtä tekemään. Heidän on maksettava korvausta, jos heillä on 
mahdollisuudet siihen.&quot; </p>
<p>Raskaana olevat ja imettävät naiset, jos he pelkäävät itsensä tai vauvansa 
puolesta, voivat rikkoa paaston ja maksaa korvauksen. Heidän ei tarvitse korvata 
menetettyjä päiviä. Abu Dawud kertoi Ikriman kuulleen Ibn Abbasilta, mitä hän 
sanoi ayasta &quot; …niiden, jotka siihen pystyvät&quot; [mutta eivät tee sitä]: &quot;Se on 
myönnytys vanhuksille, koska he voisivat paastota. He voivat jättää paastoamisen 
ja ravita yhden köyhän joka päivä. Raskaana olevat tai imettävät naiset, jos he 
pelkäävät lapsen puolesta, voivat tehdä samoin.&quot; Tämän on kertonut al-Bazzar. 
Kertomuksen lopussa on lisäys: &quot;Ibn Abbasilla oli tapana sanoa vaimoilleen, 
jotka olivat raskaana: ‘Te olette samassa asemassa kuin ne, jotka voivat 
paastota (mutta eivät paastoa). Teidän on maksettava korvausta eikä teidän 
tarvitse korvata päiviä myöhemmin.&quot; Sen ketjun ad-Daraqutni sanoo olevan sahih.
</p>
<p>Nafi kertoi, että Ibn Umarilta kysyttiin raskaana olevasta naisesta, joka 
pelkäsi syntymättömän lapsensa puolesta. Hän vastasi: &quot;Hänen tulee rikkoa paasto 
ja ruokkia yksi köyhä päivittäin yhdellä maddilla ohraa.&quot; </p>
<p>On myös hadith, jossa todetaan: &quot;Allah on poistanut matkustavaisilta paaston 
ja puolet rukouksesta, sekä raskaana olevilta ja imettäviltä naisilta paaston.&quot; 
Hanafilaisten, Abu Ubaidin ja Abu Thaurin mukaan näiden naisten on vain 
korvattava menetetyt paastopäivät eikä heidän tarvitse ruokkia yhtä köyhää 
päivässä. Ahmadin ja ash-Shafin mukaan, jos nämä naiset pelkäävät vain vauvansa 
puolesta, heidän on maksettava korvaus ja paastottava päivät myöhemmin. Jos he 
pelkäävät vain itsensä tai itsensä ja vauvansa puolesta, heidän on pelkästään 
korvattava menetetyt päivät myöhempänä ajankohtana. </p>
<p></p>
</font><strong>
<p>Osa 3, sivu 116: Menetettyjen paastopäivien korvaaminen </p>
</strong><font FACE="Arial Unicode MS">
<p>(Ei pitkäaikaisesti) sairaiden ja matkustavaisten on sallittua rikkoa 
paastonsa Ramadanin aikana, mutta heidän on korvattava menettämänsä päivät. 
Allah sanoo Koraanissa: &quot; jos joku on sairas tai, matkoilla, on hänen sen sijaan 
(muuna aikana) paastottava yhtä monta muuta päivää.&quot; (al-Baqara 185) </p>
<p>Muazh sanoi: &quot;Totisesti, Allah teki paaston pakolliseksi profeetalle (SAAS) 
ilmoittamalla: ' Teidän, jotka uskotte, tulee paastota, samoin kuin piti 
paastota niidenkin, jotka ennen teitä elivät' seuraaviin sanoihin asti: ' ja 
niiden, jotka siihen pystyvät, on paaston korvaukseksi ravittava joitakin 
köyhiä...' Siten jokainen, joka halusi, paastosi ja jokainen, joka halusi, 
ruokki yhden köyhän ja se oli riittävästi heille. Sitten Allah ilmoitti toisen 
jakeen: »Ramadaan» on se kuukausi, jolloin Koraani annettiin' aina sanoihin: ' 
paastotkoon se teistä, joka on kotioloissaan'. [Tällä jakeella] paasto 
määrättiin niille, joka olivat asuinsijoillaan ja terveitä. Huojennus annettiin 
sairaille ja matkustavaisille, ja köyhien ruokkiminen vanhuksille, jotka eivät 
voineet paastota, vahvistettiin.&quot; Tämän ovat kertoneet Ahmad, Abu Dawud ja 
alBaihaqi ja sen ketju on sahih. </p>
<p>Sairas henkilö voi rikkoa paastonsa, jos se jatkettuna pahentaisi hänen 
sairauttaan tai pitkittäisi sen paranemista. Teoksessa al-Mughni todetaan: 
&quot;Joidenkin varhaisista oppineista on kerrottu sanoneen, että minkä tahansa 
tyyppinen sairaus oikeuttaa henkilön rikkomaan paastonsa, jopa sormivamma tai 
hammassärky. He perustivat mielipiteensä seuraavalle: </p>
<p>-1- jakeen sanamuoto on yleinen ja sopii kaikkiin sairauksiin ja </p>
<p>-2- matkustavaisen on sallittua rikkoa paastonsa, vaikka hänen ei tarvitsisi, 
ja siksi saman täytyy päteä sairaaseen henkilöön.&quot; Tämä oli myös al-Bukharin ja 
Atan mielipide sekä Zhahirin koulukunnan. </p>
<p>Henkilö, joka on terve mutta pelkää sairastuvansa, jos paastoaa, voi rikkoa 
paaston, samoin kuin henkilö, jonka nälkä ja/tai jano nujertaa niin, että hän 
pelkää kuolevansa, vaikka hän olisi paikoillaan asuja ja terve. Hänen täytyy 
korvata menettämänsä paastopäivät. Seuraavat Koraanin jakeet tukevat tätä 
käsitystä: &quot; älkääkä surmaa tehkö. Jumala on totisesti laupias teitä kohtaan &quot; 
(an-Nisaa 29) ja &quot; eikä ole uskontoonne asettanut teille mitään 
ylipääsemätöntä&quot;. (al-Hajj 78)</p>
<p>Jos sairas paastoaa ja kestää paaston koettelemukset, hänen paastonsa on 
pätevä, mutta paheksuttava, sillä hän ei hyväksynyt Allahin antamaa huojennusta, 
aiheuttaen näin itselleen vahinkoa. Jotkut seuralaisista paastosivat profeetan 
elinaikana ja toiset eivät (siis sairaina ollessaan), noudattaen siten profeetan 
(SAAS) määräystä. Hamza al-Aslami sanoi: &quot;Oi Allahin lähettiläs, minä tunnen 
omaavani voimia paastota matkustaessani. Olisiko minussa moitteen aihetta, jos 
tekisin niin?&quot; Profeetta (SAAS) vastasi: &quot;Se on huojennus Allahilta. Joka ottaa 
sen vastaan, on tehnyt hyvin. Jos joku tahtoo paastota, ei häntä voida siitä 
syyttää.&quot; Tämän on kertonut Muslim. </p>
<p>Abu Said al-Khudri kertoi: &quot;Matkustimme Allahin lähettilään (SAAS) kanssa 
Mekkaan, kun paastosimme. Pysähdyimme eräässä paikassa ja Allahin lähettiläs 
(SAAS) sanoi: ‘Lähestytte vihollisianne. Olette vahvempia, jos rikotte 
paastonne.’ Se oli helpotus ja jotkut meistä paastosivat ja toiset meistä 
rikkoivat paastonsa. Sitten tulimme toiseen paikkaan ja profeetta (SAAS) sanoi: 
‘Aamulla tulette tapaamaan vihollisenne. Paaston rikkominen antaisi teille 
enemmän voimia.’ Niin rikoimme paastomme, pitäen sitä parhaana vaihtoehtona. Sen 
jälkeen voitiin nähdä joidenkin meistä paastoavan profeetan (SAAS) kanssa 
matkustaessamme.&quot; Tämän ovat Ahmad, Muslim ja Abu Dawud. </p>
<p>Toisessa kertomuksessa Abu Said al-Khudri sanoi: &quot;Taistelimme Allahin 
lähettilään (SAAS) johdolla Ramadanin aikana. Jotkut meistä paastosivat ja 
jotkut eivät. He, jotka paastosivat, eivät nähneet mitään vikaa heissä, jotka 
eivät paastonneet ja he, jotka eivät paastonneet, eivät nähneet mitään vikaa 
heissä, jotka paastosivat. He tiesivät, että jos jollakin oli voimia paastota, 
hän voi tehdä niin ja se oli hyvä, ja että jos joku oli heikko, hänen oli 
sallittua rikkoa paastonsa ja se oli hyvä.&quot; Tämän ovat kertoneet Ahmad ja 
Muslim. </p>
<p>Oikeusoppineet ovat erimielisiä siitä, kumpi on parempi (paastota vai olla 
paastoamatta matkustettaessa). Abu Hanifa, ash-Shafi ja Malik ovat sitä mieltä, 
että jos henkilö kykenee paastoamaan, hänen on parempi tehdä niin ja jos joku ei 
pysty paastoamaan, hänen on parempi rikkoa paasto. Ahmad sanoi, että on parempi 
rikkoa paasto. Umar ibn Abdulaziz sanoo: &quot;Paras kahdesta teosta on se, joka on 
helpompi. Jos henkilön on helpompi paastota kuin korvata päivä myöhemmin, 
silloin hänen tapauksessaan paastoaminen on parempi.&quot; </p>
<p>Ash-Shaukani on päätellyt, että jos henkilölle on vaikeaa paastota tai torjua 
huojennus, sitten hänen on parempi olla paastoamatta (matkalla). Samoin jos joku 
pelkää, että paastoaminen matkalla näyttäisi vain osoittamisen halulta, silloin 
hänen tapauksessaan paaston rikkominen olisi parempi. Jos tällaisia olosuhteita 
ei ole, paastoaminen on suositeltavaa. </p>
<p>Jos matkustavainen ilmaisee aikomuksen (paastota) yöllä, hän voi silti rikkoa 
paastonsa päivällä. Jabir ibn Abdullah kertoi: </p>
<p>&quot;Allahin lähettiläs (SAAS) lähti Mekkaan sen valloituksen vuonna ja hänen ja 
ihmiset hänen seurassaan paastosivat, kunnes he saapuivat erääseen laaksoon. 
Sitten hän pyysi kupillisen vettä, jonka hän nosti niin, että ihmiset voivat 
nähdä sen, ja joi siitä. Jälkeenpäin hän kuuli joidenkin ihmisten jatkaneen 
paastoamista ja hän sanoi: &quot;Nuo ovat tottelemattomia, nuo ovat tottelemattomia.&quot; 
Tämän ovat kertoneet Muslim, at-Tirmidhi ja an-Nasai. At-Tirmidhi sanoi sen 
olevan sahih. </p>
<p>Jos henkilö on jo aikonut paastota paikoillaan ollessaan, mutta sitten 
päättänyt päivällä matkustaa, oppineiden enemmistö katsoo, että hänen on 
paastottava. Ahmad ja Ishaq sanovat, että hän voi rikkoa paaston. Tämä mielipide 
perustuu Muhammad ibn Kaabin kertomukselle: &quot;Tulin Anas ibn Malikin luo 
Ramadanin aikana, kun hän suunnitteli matkalle lähtöä. Hänen ratsunsa oli 
valmisteltu ja hän oli pukeutunut matkavaatteisiinsa. Hän pyysi ruokaa ja söi. 
Sanoin hänelle: ’Onko tuo sunna?’ Hän sanoi: ‘Kyllä.’ Sitten hän nousi 
ratsulleen ja lähti matkaan.&quot; Tämän on kertonut at-Tirmidhi, joka sanoi sen 
olevan hasan. Ubaid ibn Jubair sanoi: &quot;Ramadanin aikana matkustin laivalla 
al-Fustatista Abu Basra al-Ghafarin kanssa. Hän valmisti itselleen ruokaa ja 
sanoi: ’Tule (syömään).’ Minä sanoin: Emmekö ole vielä talojen joukossa 
(kaupungissa – siis he eivät olleet vielä lähteneet)?’ Abu Basra kysyi: 
‘Käännytkö pois Allahin lähettilään (SAAS) sunnasta?&quot; Tämän ovat kertoneet Ahmad 
ja Abu Dawud. Sen kertojat ovat luotettavia. </p>
<p>Ash-Shaukani vahvistaa: &quot;Nämä kaksi hadithia todistavat, että matkustavainen 
voi rikkoa paastonsa ennen matkansa aloittamista. Niiden alkuperästä Ibn 
al-Arabi sanoo: ‘Mitä tulee Anasin hadithiin, se on sahih ja todistaa, että 
henkilö voi rikkoa paaston ollessaan valmistautumassa matkalle.&quot; Tämä on oikea 
mielipide. </p>
<p>Matkan laatu, joka oikeuttaa henkilön rikkomaan paastonsa, on sama kuin 
matka, joka oikeuttaa hänet lyhentämään rukoukset. Olemme käsitelleet kaikki 
mielipiteet tästä asiasta kohdassa Rukousten lyhentäminen, ja olemme myös 
esittäneet Ibn al-Qayyimin johtopäätökset tästä kysymyksestä. </p>
<p>Ahmad, Abu Dawud, al-Baihaqi ja at-Tahawi kertoivat Mansur al-Kalbin 
sanoneen, että Dihya ibn Khalifa matkusti yhden farsakhin matkan Ramadanin 
aikana. Kun hän rikkoi paastonsa, jotkut hänen seurassaan olevat tekivät samoin. 
Jotkut heistä eivät pitäneet hänen tekoaan oikeana. Palatessaan kaupunkiinsa 
Dihya sanoi: &quot;Näin tänään jotakin, jota en koskaan uskonut näkeväni. Ihmiset 
kääntyivät pois Allahin lähettilään (SAAS) ja hänen seuralaistensa 
opastuksesta.&quot; Hän sanoi niin ihmisistä, jotka olivat paastonneet. Sitten hän 
sanoi: &quot;Oi Allah, ota (minun sieluni) luoksesi.&quot; Kaikki sen kertojat ovat 
luotettavia, paitsi Mansur al-Kalbi… vaikka al-Ijli puoltaa hänen 
luotettavuuttaan. </p>
</font><strong>
<p>Osa 3, Page 120: Keiden täytyy korvata menetetyt päivät </p>
</strong><font FACE="Arial Unicode MS">
<p>Oppineet ovat yksimielisiä siitä, että naisille kuukautisten ja synnytyksen 
jälkeisen vuodon aikana on sallittua rikkoa paasto ja korvata menetetyt päivät 
myöhemmin. Al-Bukhari ja Muslim kertoivat Aishan sanoneen: &quot;Kun meillä oli 
kuukautiset profeetan (SAAS) elinaikana, meidät määrättiin korvaamaan 
menettämämme paastopäivät, mutta meitä ei määrätty korvaamaan menetettyjä 
rukouksiamme.&quot; </p>
</font>

<br><br><hr>
<h4> <br>
  <a href="ajr.html">Takaisin</a> 
</h4>
<h4><a href="copyr.html"> Koko aineiston copyright © Pirjo</a> 
</h4></body>
</html>
