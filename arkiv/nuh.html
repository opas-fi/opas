<html>
<head>
<title>Islam Perusteet</title>
</head>
<body bgcolor="#ffffff">
<table width="500" border="0" cellspacing="3" cellpadding="3" align="center">
<tr>
    <td> 
      <p align="left">Jumalan, Armeliaan Armahtajan nimeen</p>
      <h3 align="center"><font face="verdana, arial, helvetica">Muslimiksi tuloni 
        &quot;Nuh Ha Mim Keller&quot; </font></h3>
      <p><font face="verdana, arial, helvetica" size="-1"> Seuraavassa on erään 
        muslimioppineen kertomus. Hän on niitä harvoja käännynnäisiä/islamiin 
        palanneita, jotka ovat saavuttaneet islamilaisen oppineisuuden sen täydessä 
        merkityksessä, ja opiskellut Shafi'in ja Hanafin koulukuntien lakitiedettä 
        (fiqh) sekä uskon perusteita (aqidah).</font></p>
      <p><font face="verdana, arial, helvetica" size="-1">Synnyin 1954 Yhdysvaltojen 
        luoteisosien maaseudulla ja minut kasvatettiin uskonnollisessa perheessä 
        roomalaiskatoliseksi. Kirkko edusti hengellistä maailmaa, joka lapsuudessani 
        oli ehdoton ja jopa todellisempi kuin aineellinen ympäristöni, mutta varttuessani 
        ja erityisesti alettuani opiskella katolisessa yliopistossa, suhteeni 
        uskontoon joutui yhä enemmän kyseenalaistetuksi sekä uskon että käytännön 
        kysymyksissä. Yksi syy tähän olivat katolisessa liturgiassa ja rituaaleissa 
        tehdyt monet muutokset Toisen Vatikaanineuvoston vanavedessä 1963, jotka 
        saivat maallikon ajattelemaan, että kirkolla ei ollut mitään pysyviä normeja. 
        Keskuudessaan papit puhuivat joustavuudesta ja käyttökelpoisesta liturgiasta, 
        mutta tavallisesta katolisesta he näyttivät hapuilevan pimeässä. Jumala 
        ei muutu eivätkä ihmissielun tarpeet sen paremmin, eikä taivaasta ollut 
        tullut uutta sanomaa. Kuitenkin myötäilimme muutoksia, viikoittain ja 
        vuosittain lisäillen ja poistaen, muuttaen kieltä latinasta englantiin 
        ja lopulta tuoden mukaan kitaratkin ja folkmusiikin. Papit selittivät 
        selittämistään, mutta maallikot pudistivat päätään. Ajanmukaisuuden hakeminen 
        jätti hyvin monet vakuuttuneiksi, että kovin paljoa ei ollut tarjottu 
        alunperinkään. Toinen syy epäilyksiini olivat useat opilliset hankaluudet, 
        kuten kolminaisuusoppi, jota kukaan - ei pappi eikä maallikko - ikinä 
        ollut kyennyt vakuuttavasti selittämään ja joka näyttäytyi ainakin tavalliselle 
        järjelle kuin jonakin jumaluuskomiteana, jossa valta oli jaettu Isä Jumalalle, 
        joka hallitsi maailmaa taivaasta, Hänen pojalleen Jeesus Kristukselle, 
        joka pelasti ihmiskunnan maan päällä sekä Pyhälle Hengelle, joka esitettiin 
        valkeana kyyhkynä ja jonka merkitys ilmeisesti oli pienempi kuin kahden 
        muun. Muistan halunneeni tutustua lähemmin vaikka vain yhteen heistä, 
        joka olisi sitten voinut esittää asiani niille muille, ja rukoilinkin 
        innokkaasti joskus yhtä ja joskus toista; mutta ne kaksi muuta pysyivät 
        sitkeästi mukana. Lopulta päätin, että Isän Jumalan täytyi määrätä niitä 
        kahta muuta ja tästä muodostuikin suurin este katolilaisuuteni tielle, 
        Kristuksen jumalallisuus. Sitä paitsi järkeily johti selvään päätelmään, 
        että ihmisluonto oli vastakkainen Jumalalle joka suhteessa, toisaalla 
        oli rajoittunut ja päättyvä ja toisaalla täydellinen ja rajaton. Jeesuksen 
        jumaluuteen en muista koskaan todella uskoneeni, en lapsena enkä myöhemmin. 
        </font></p>
      <p><font face="verdana, arial, helvetica" size="-1">Vielä eräs epäuskon 
        aiheuttaja oli kirkon kaupankäynti tuonpuoleisessa osakkeilla ja obligaatioilla, 
        joita he kutsuivat aneiksi. Tee näin ja näin ja niin ja niin monta vuotta 
        vähennetään tuomiostasi kiirastulessa: tällaista juuri Martin Luther piti 
        vääränä aloittaessaan uskonpuhdistuksen. Muistan myös kaivanneeni sellaista 
        pyhää kirjaa, joka antaisi ohjeet elämälle. Eräänä jouluna sain lahjaksi 
        hienon Raamatun, mutta yrittäessäni lukea sitä, tuntui siitä puuttuvan 
        yhtenäisyys ja punainen lanka siinä määrin, että oli vaikea kuvitella 
        perustavansa elämänsä sen varaan. Vasta myöhemmin minulle selvisi, miten 
        kristityt ratkaisevat tämän ongelman: protestantit luomalla omat teologiat 
        eri lahkoille, korostamalla kukin omlle lahkolleen tärkeitä kirjoituksia 
        ja jättämällä muut syrjään; katolilaiset jättämällä kaiken syrjään paitsi 
        liturgiassaan toistetut katkelmat. Jotain tuntui puuttuvan pyhästä kirjasta, 
        jota ei pystynyt lukemaan yhtenäisenä kokonaisuutena. Lisäksi yliopistossa 
        tulin tietämään, että kirjan aitous, erityisesti Uusi Testamentti, oli 
        joutunut epäilyksen alaiseksi kristittyjen itsensä modernien tutkimusten 
        valossa. Nykyajan teologian kurssilla luin Norman Perrinin käännöksen 
        erään vuosisatamme parhaan Uuden Testamentin tutkijan, Joachim Jeremiaksen, 
        julkaisusta 'The problem of Historical Jesus'. Hän oli samaa mieltä saksalaisen 
        teologin Rudolph Bultmannin kanssa siitä, että epäilemättä haave Jeesuksen 
        elämäkerran kirjoittamisesta ei voi koskaan toteutua, tarkoittaen tällä 
        sitä, että Jeesuksen todellista elämänkulkua ei voinut jäljittää Uudesta 
        Testamentista minkäänasteisella varmuudella. Jos tämän myönsi kristinuskon 
        ystävä ja yksi sen tekstien parhaista tuntijoista, mitä sanottavaa jäi 
        sen vastustajille? Ja mitä muuta voi sanoa Raamatusta, kuin että siihen 
        on muistiin merkittynä totuutta sekoittuneena kuviteltuun ja myöhempien 
        seuraajien Kristukseen liittämiä asioita? Ja hekin olivat eri mieltä siitä, 
        kuka mestari oikein oli ollut ja mitä hän oli opettanut. Jos Jeremiaksen 
        kaltaiset teologit olivatkin vakuuttuneita, että oli olemassa historiallinen 
        Jeesus ja hänen sanomansa, kuinka voi tavallinen ihminen toivoa löytävänsä 
        sen? Opiskelin filosofiaa ja se opetti minut kysymään aina kahta asiaa 
        jokaiselta, joka väitti omaavansa totuuden: Mitä tarkoitat ja mistä sen 
        tiedät? Kun esitin nämä kysymykset omalle uskontotraditiolleni, en saanut 
        vastauksia ja tajusin kristinuskon valuneen käsistäni. </font></p>
      <p><font face="verdana, arial, helvetica" size="-1">Silloin ryhdyin etsintään, 
        joka kenties on tuttua monille länsimaisille nuorille, nimittäin etsimään 
        elämän tarkoitusta tässä merkitystä vailla olevassa maailmassa. Aloitin 
        sieltä, missä entinen uskoni oli hävinnyt, nimittäin filosofeista. Luin 
        suuren pessimistin Arthur Schopenhauerin esseitä, joissa hän esitti, kuinka 
        raha, maine, fyysinen voima ja intelligenssi kaikki menetetään iän myötä, 
        vain moraalin hyvyys jää. Hän myös huomautti, että ihminen on taipuvainen 
        hylkäämään myöhemmällä iällä sen, mistä on nuoruuden kiihkolla hartaasti 
        pitänyt kiinni. Jumalallisen tiedon löytämisen toivossa päätin kyllästää 
        itseni ateismin kaikkein kovimmilla argumenteilla ajatellen, että selvittäisin 
        ne myöhemmin. Niinpä luin Walter Kaufmannin käännöksiä Friedrich Nietzschen 
        ajatuksista. Ne selittivät, miksi Länsi oli jälkikristillinen, ja tarkasti 
        ennustivat 20. vuosisadan ennenkuulumattomat petomaisuudet ja torjuen 
        myytin siitä, että tiede voisi korvata nyttemmin kuolleen uskonnon moraalin. 
        Hän auttoi minua analysoimaan monoteistisen tradition uskomuksia yksi 
        kerrallaan. Hän erotti epäolennaiset käsitykset (kuten oudon näytelmän 
        kaikkivaltiaan jumalolennon itsemurhasta ristillä) olennaisista, joita 
        nyt ymmärsin olevan vain kolme, vaikka en niihin uskonutkaan: että Jumala 
        oli olemassa; että Hän loi ihmisen maailmaan ja määritteli kuinka hänen 
        siellä tuli elää; että Hän tuomitsisi ihmisen tekojensa mukaan tuonpuoleisessa 
        ja antaisi hänelle joko ikuisen palkinnon tai rangaistuksen. </font></p>
      <p><font face="verdana, arial, helvetica" size="-1">Noihin aikoihin luin 
        vanhan Koraanin käännöksen, ja vastahakoisesti ja varauksella ihailin, 
        kuinka puhtaasti nämä olennaiset käsitykset siinä esitettiin. Vaikka se 
        olisi väärässäkin, ajattelin, ei voinut olla parempaa ilmaisua uskonnosta. 
        Kirjalliselta kannalta käännös, ehkä Sales, oli tylsä ja avoimesti vihamielinen 
        esittämäänsä asiaa kohtaan, mutta tiesin arabiankielisen alkuperäisteoksen 
        olevan tunnustettu kauneudestaan ja kaunopuheisuudestaan. Tunsin halua 
        oppia arabiaa voidakseni lukea alkuperäistä Koraania.</font></p>
      <p><font face="verdana, arial, helvetica" size="-1">Lomalla ollessani olin 
        kävelemässä mutaista polkua vehnäpellolla ja aurinko oli juuri laskemassa. 
        Jotenkin tuli mieleeni, että oli oikea hetki palvonnalle, aika kumartaa 
        ja rukoilla yhtä Jumalaa. Se oli kuin ohimenevä päähänpisto, mutta kenties 
        alkua sen tunnustamiselle, että ateismi oli luonnoton olotila. Jotain 
        levotonta jäi minuun, ja opiskellessani etsin filosofien kirjoista valaistusta 
        tarkoituksettomuuden kysymykselle, joka oli sekä henkilökohtainen huoleni 
        että eräs aikamme keskeisistä ongelmista. Joidenkin mukaan tieteellinen 
        tarkastelu voi tuottaa vain kuvailevia toteamuksia tyyliin X on Y tai 
        esine on punainen, painaa kaksi kiloa ja niin edespäin. Moraalisia päätelmiä 
        taas ei mikään tieteellinen tarkastelu voinut mitata tai todentaa. </font></p>
      <p><font face="verdana, arial, helvetica" size="-1">Koska Chicagossa opiskelu 
        oli kallista, otin kesätyötä Alaskassa kalastavalla troolarilla. Meri 
        osoittautui omaksi koulukseen ja sain kokea jotakin tuulen, veden, myrskyjen 
        ja sateen voimasta sekä ihmisen pienuudesta. Nämä asiat ovat edessämme 
        kuin valtava kirja, mutta kalastajatoverini ja minä pystyimme erottamaan 
        vain ne kirjaimet, jotka olivat aivan nenämme edessä: pyydystää niin paljon 
        saalista kuin mahdollista tietyssä ajassa ja myydä ne ostajille. Harva 
        tiesi kuinka kokonaista kirjaa luetaan. Joskus aallot nousivat vuorten 
        korkuisiksi ja kapteeni puristi ruoria rystyset valkeina, keula yhtenä 
        hetkenä syöksyen alas aallonpohjaan ja toisena kohoten taivasta kohti. 
        Suurenmoiset luonnonilmiöt ympäröivällä merellä tuntuivat itsepäisinä 
        uhmaavan heikkoja yrityksiämme päästä sopuun niiden kanssa. Yhtäkkiä vain 
        olimme kaiken keskellä, käsittämättömien voimien ravistellessa meitä, 
        ihmetellen, selviäisimmekö tästä. Jotkut tosiaankin pyysivät Jumalalta 
        apua sellaisissa tilanteissa, mutta palattuamme turvallisesti maihin käyttäydyimme 
        kuin emme mitään tietäisi Hänestä, kuin nuo äskiset hetket olisivat olleet 
        vain äkillisiä mielenhäiriöitä, joita oli noloa ajatella onnellisempina 
        aikoina. Yksi meren opetuksista olikin, että tuollaiset sattumat olivat 
        jopa hyvin merkittäviä elämässämme. Ihminen oli pieni ja heikko, voimat 
        hänen ympärillään suuria eivätkä hänen kontrolloitavissaan. Joskus joku 
        laiva upposi ja miehiä kuoli. Muistan erään toisen laivan kalastajan, 
        joka teki samaa kuin minä, nosti verkkoa. Hän hymyili minulle veden yli 
        työskennellessään verkon kanssa. Joitakin viikkoja myöhemmin hänen laivansa 
        kaatui myrskyssä, hän takertui verkkoon ja hukkui. Näin hänet vain kerran 
        sen jälkeen, unessa heilauttamassa minulle kättään laivansa perästä. Ne 
        äärimmäiset olot, jossa elimme, myrskyt, pystysuoraan merestä nousevat 
        korkeat kalliot, kylmyys, sateet ja väsymys sekä miesten satunnaiset onnettomuudet 
        ja kuolemantapaukset eivät tehneet useimpiin meistä suurtakaan vaikutusta. 
        Merimiestenhän tuli kaikesta huolimatta olla kovia. Beringin salmessa 
        tehtiin noihin aikoihin omaisuuksia, ennen kuin ylikalastus teki lopun 
        ravuista. Nuo ihmiset, jotka olivat hyviä hankkimaan rahaa, mutta välinpitämättömiä 
        minkään lopullisen päämäärän tai tarkoituksen suhteen, pistivät minut 
        miettimään yhä useammin, eivätkö ihmiset tarvinneetkin periaatteita ohjaamaan 
        heitä ja kertomaan, miksi he elivät. Ilman sellaisia periaatteita mikään 
        ei oikeastaan erottanut meitä saaliistamme, paitsi perinpohjaisuutemme 
        ja tekniset valmiutemme saalistaa kauemmin, enemmän ja ahneemmin kuin 
        eläimet, joita pyysimme. Opiskellessani toista vuotta Chicagossa moraalifilosofiaa, 
        totesin, että filosofia ei aikojen kuluessa ollut onnistunut merkittävästi 
        vaikuttamaan ihmisten moraaliin ja estämään epäoikeudenmukaisuutta eikä 
        niin luultavasti olisi käyvä tulevaisuudessakaan. Huomasin, että kulttuurien 
        ja yhteiskuntien vertailu ja moninaisuus oli johtanut monet ihmiset uskomaan 
        moraalin suhteellisuuteen. Joidenkin mielestä tämä merkitsi älyllistä 
        vapautusta, kuten Emile Durkheim teoksessaan "Elementary forms of the 
        religious life" tai Sigmund Freud kirjassaan "Totem and taboo", joka käsitteli 
        ihmiskuntaa kuin se olisi potilas ja diagnosoi sen uskontotraditiot kollektiiviseksi 
        neuroosiksi. Siitä olisi mahdollisuus parantua tieteellisen ateismin avulla, 
        joka olisi eräänlainen pelastus puhtaan tieteen kautta. Jurgen Habermas 
        väitti kirjassaan "Knowledge and human interests (käänt. Jeremy Shapiro), 
        että ei ollut olemassakaan puhdasta tiedettä, johon voisi nojautua itsensä 
        ja maailman jatkuvaksi parantamiseksi. Hän nimitti sellaista väärinymmärtäväksi 
        scientismiksi, ei tieteeksi. Tiede ei todellisuudessa ollut vapaa arvoista, 
        vielä vähemmän eturistiriidoista. Se ainakin oli selvää, että 1900-luvun 
        ajattelijoiden, kuten Freudin ja Durkheimin, optimismilla ei enää ollut 
        pohjaa. Aloin arvioida uudelleen älyllistä elämää ympärilläni. Schopenhauerin 
        tapaan ajattelin, että korkeampi koulutus tuottaisi korkeampitasoisia 
        ihmisiä, mutta yliopiston labrassa kuulin ihmisten suunnittelevan tutkimustulosten 
        väärentämistä taatakseen tutkimusrahat taas vuodeksi ja professorien kilpailevan 
        kurssiensa opinto-ohjelmista jne. Sama moraali näytti vallitsevan niin 
        akateemisesti sivistyneiden ihmisten kuin kalastajienkin keskuudessa. 
        Jos nauratti katsella kalastajaa, joka saatuaan suuren saaliin ajeli edestakaisin 
        muiden edessä näyttääkseen heille kuinka syvällä laiva ui lastin painosta, 
        mitä voisi sanoa tiedemiehistä, jotka käyttäytyivät samalla tavoin kirjojensa 
        ja artikkeliensa kanssa? Tunsin, että heidän tietämyksensä ei ollut kehittänyt 
        heitä ihmisinä ja että korkeamman ihmisen salaisuus ei piillyt heidän 
        sivistyneisyydessään. Filosofian tie näytti olevan kohdallani loppuun 
        käyty. Vaikka se olikin riisunut minut kristillisyydestä ja tuonut joitakin 
        aitoja oivalluksia, se ei ollut antanut vastauksia suuriin kysymyksiin. 
        Mitä meistä yksikään oli, filosofi, kalastaja, roskakuski tai kuningas, 
        muuta kuin näyttelijöitä kappaleessa, jota emme ymmärtäneet, kiltisti 
        näytellen osaamme, kunnes toinen lähetettiin tilallemme ja itse annoimme 
        viimeisen näytöksemme? Oli kuin tämän vuosisadan vertaansa vailla oleva 
        konkreettisten asioiden hallinta olisi johtanut siihen, että itsekin olimme 
        esineitä. Filosofi Hegel oli sitä mieltä, että filosofisen tutkimuksen 
        liike johti aina abstraktista konkreettiseen, joka oli todellisempaa. 
        Siksi hän saattoikin sanoa, että filosofia aina johti teologiaan, jonka 
        kohde oli äärimmäinen tosi, jumalallisuus. Tässä kohden tuntui minusta 
        olevan suuri puute omassa ajassamme. Aloin miettiä, olimmeko kulttuurimme 
        ja menneisyytemme materialisoimalla jotenkin irrottaneet itsemme laajemmasta 
        ihmisyydestämme, todellisesta luonteestamme suhteessa korkeampaan todellisuuteen. 
        </font></p>
      <p><font face="verdana, arial, helvetica" size="-1">Luin joukon islamista 
        kertovia kirjoja, mukaan lukien Seyyed Hossein Nasrin teokset. Hänen mielestään 
        monet länsimaisen ihmisen ongelmista, erityisesti ympäristöä koskevat, 
        johtuivat siitä, että hän oli hylännyt ihmisille ilmestyneen uskonnon 
        jumalallisen viisauden, joka osoitti hänelle hänen paikkansa luonnossa 
        Jumalan luomana ja opetti häntä ymmärtämään ja kunnioittamaan sitä. Ilman 
        sitä hän tuhoaisi luontoa vielä entistäkin tehokkaammalla teknologialla, 
        jääden itse sisältä vielä tyhjemmäksi ja tietämättä, miksi hän eli tai 
        kuinka hänen tulisi toimia. Tämä oli varmasti totta, mutta jäi kysymys 
        ilmestyksenä lähetetyn uskonnon totuudesta. Kaikki maankamaralla, kaikki 
        moraaliset ja uskonnolliset järjestelmäthän olisivat samanarvoisia, jos 
        ei voisi varmistua yhden niistä olevan korkeammasta lähteestä. Luin muita 
        kirjoja islamista, myös otteita teologin ja mystikon Ghazalin teoksesta 
        "That what delivers from error". Hän oli keski-iän kriisinsä kautta, kyseltyään 
        ja epäiltyään, käsittänyt, että profeetallisten ilmestysten lisäksi maan 
        päällä ei ollut muuta valonlähdettä, mihin johtopäätökseen minäkin olin 
        päätynyt. Tässä oli Hegelin sanojen mukaan se Viisas Mies, jumalallisen 
        inspiraation johdattama sanansaattaja, jolla yksin oli valta vastata kysymyksiin 
        hyvästä ja pahasta.</font></p>
      <p><font face="verdana, arial, helvetica" size="-1">Luin myös A.J. Arberryn 
        käännöksen "The Koran Interpreted" ja muistin vanhan toiveeni pyhästä 
        kirjasta. Jopa käännettynä muslimien kirjan paremmuus Raamattuun nähden 
        oli ilmeinen joka rivillä. Oli kuin tosi jumalallinen ilmestys, josta 
        eläissäni tuskin olin edes kuullut, olisi nyt tuotu silmieni eteen. Haltioituneella 
        tyylillään, voimallaan, ehdottomalla lopullisuudellaan ja salaperäisellä 
        kyvyllään aavistaa jo etukäteen ateistisen sydämen vastaväitteet ja kumota 
        ne; se näytti selvästi Jumalan Jumalana ja ihmisen ihmisenä. </font></p>
      <p><font face="verdana, arial, helvetica" size="-1"> Aloin lukea arabiaa 
        Chicagossa, mutta vuoden ja melko kehnon menestyksen jälkeen päätin lähteä 
        vuodeksi Kairoon opiskelemaan, ja myös uusien horisonttien kaipuu houkutteli 
        minua sinne. Egyptissä löysin jotain sellaista, joka katsoakseni vetää 
        monia islamiin, nimittäin puhtaan yksijumalaisuuden leima sen seuraajissa. 
        Tapasin Egyptissä monia muslimeja, sekä hyviä että pahoja, mutta jokaiseen 
        oli heidän Kirjallansa ollut niin syvällinen vaikutus, että sellaista 
        en ollut koskaan ennen kohdannut. Eräs heistä oli oli mies, jonka kohtasin 
        Niilin varrella. Tulin hänen lähelleen hänen rukoillessaan pienen pahvinpalasen 
        päällä kasvot veteen päin. Aioin kävellä hänen editseen, mutta huomasin 
        erehdykseni ja ohitin hänet takaa, jotta en häiritsisi. Jäin katsomaan 
        häntä hetkeksi ja näin miehen, joka oli täysin syventynyt suhteeseensa 
        Jumalan kanssa, välittämättä läsnäolostani ja vielä vähemmän siitä, mitä 
        mieltä olin hänestä tai hänen uskonnostaan. Sellaiselle tämä oli outoa, 
        joka tuli Lännestä, missä julkinen rukoileminen oli kai enää ainoa paheksuttu 
        asia. Toinen oli nuori poika, joka kulki kanssani pitkän matkan selittäen 
        minulle islamia niin paljon kuin osasi, ja erotessamme luulen hänen rukoilleen, 
        että tulisin muslimiksi. Kolmas oli jemeniläinen Kairossa asuva ystäväni, 
        joka toi minulle Koraanin, jotta oppisin arabiaa. Minulla oli tapana pinota 
        kirjat lattialle, mutta kun laitoin Koraanin pinon päälle, hän nosti sen 
        nopeasti pois lattialta kunnioituksesta kirjaa kohtaan. Tämä teki minuun 
        vaikutuksen, koska tiesin, että hän ei ollut uskonnollinen. Silti islamin 
        vaikutus näkyi hänessä. </font></p>
      <p><font face="verdana, arial, helvetica" size="-1">Mietin paljon asioita 
        niinä kuukausina, jotka vietin Egyptissä arabiaa opiskellen. Huomasin 
        ajattelevani, että ihminen tarvitsee uskonnon, ja islamin voima muslimien 
        elämässä, tietty pyrkimysten jalous ja sielun avaruus, tekivät minuun 
        suuremman vaikutuksen kuin mikään muu uskonto tai ateismi. Muslimeilla 
        näytti olevan jotain enemmän kuin meillä. Kristinuskossakin oli hyviä 
        asioita, mutta ne olivat täynnä ristiriitoja ja kallistuin yhä enemmän 
        islamin puoleen löytääkseni niistä täydellisen selvityksen. Ensimmäinen 
        kysymys oli: Miksi meidät on luotu? Oikea vastaus tähän oli: Tuntemaan, 
        rakastamaan ja palvelemaan Jumalaa. Tajusin islamin tarjoavan täydellisimman 
        ja helpoimmin ymmärrettävissä olevan tavan toimia näin joka päivä. Mitä 
        tulee muslimien vaikeaan poliittiseen asemaan tässä ajassa, se on mielestäni 
        vain yksi vaihe suuremmassa historian syklissä. Muslimien maita on ennenkin 
        vallattu, kuten mongolit 1200-luvulla, ja sen jälkeen ottomaanien kaudella 
        vallattu takaisin useaksi vuosisadaksi. Nykyajan muslimien tehtävänä oli 
        nyt mielestäni pyrkiä uudelleen nostamaan islam uuteen kukoistukseen ja 
        siihen halusin minäkin ottaa osaa.</font></p>
      <p><font face="verdana, arial, helvetica" size="-1">Kun eräs ystäväni eräänä 
        päivänä Kairossa kysyi minulta, miksi en ryhtyisi muslimiksi, ymmärsin 
        Allahin luoneen minuun kaipuun kuulua tähän uskontoon, joka niin rikasti 
        seuraajiaan. Kukaan ei tule muslimiksi vain ajattelemalla ja tahtomalla, 
        vaan ennemminkin Allahin armosta, ja se viime kädessä minutkin sai omaksumaan 
        islamin Kairossa 1977.</font></p>
      <p><font face="verdana, arial, helvetica" size="-1">"Eikö ole aika niiden, 
        jotka uskovat, nöyrtyä sydämissään, muistaa Jumalaa ja Hänen lähettämäänsä 
        totuutta, jotta heidän ei kävisi kuin niiden, joille Kirjoitus annettiin 
        aikaisemmin, niin että heidän aikansa näytti pidennetyltä, mutta jotka 
        paaduttivat sydämensä ja joista useimmista tuli lainrikkojia. Tietäkää, 
        että Jumala elvyttää maan sen kuihtumuksesta. Me olemme totisesti kirkastaneet 
        teille tunnusmerkit ymmärtääksenne." (Koraani 57:16-17) </font></p>
      </td></tr>




<!--------------------------    sidfot -------------------------------------------------------------------->
<tr><td bgcolor="#FFFFFF" align="center" valign="top"><img src="../bilder/caravan1.gif" border="0"><br>
      <font face="verdana, arial, helvetica" size="-2"> </font><font face="verdana, arial, helvetica" size="-2"><u>Pirjo 
      Z</u>:&nbsp;&nbsp; <a href="mailto:pirjo_z@hotmail.com">pirjo_z@hotmail.com</a></font><br>
      <font face="verdana, arial, helvetica" size="-1"><b>www.islamopas.com</b> 
      </font> </td>
  </tr>
<!--------------------------    sidfot -------------------------------------------------------------------->

</table>

</body>
</html>
