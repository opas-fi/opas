<html>
<head>
<title>Islam Perusteet</title>
</head>
<body bgcolor="#ffffff">
<table width="500" border="0" cellspacing="3" cellpadding="3" align="center">
<tr>
    <td> 
      <p align="left">Jumalan, Armeliaan Armahtajan nimeen</p>
      <h3 align="center"><font face="verdana, arial, helvetica">Muslimiksi tuloni 
        &quot;Ibrahim Karlsson&quot; </font></h3>
      <p><font face="verdana, arial, helvetica" size="-1"> Synnyin tavalliseen 
        ei-uskonnolliseen ruotsalaiseen kotiin, jossa kuitenkin oli hyvin rakastava 
        ilmapiiri perheenjäsenten kesken. Elin ensimmäiset 25 vuotta elämästäni 
        oikeastaan miettimättä Jumalan olemassaoloa tai ylipäänsä mitään hengellistä; 
        olin tyypillinen materialisti. Vai olinko? Muistan 7. luokalla kirjoittamani 
        aineen elämästäni tulevaisuudessa. Siinä kuvailen itseni menestyväksi 
        peliohjelmoijaksi (en ollut vielä edes koskenut tietokoneeseen), joka 
        on naimisissa muslimivaimon kanssa!! OK, siihen aikaan sana muslimi merkitsi 
        minulle pukeutumista pitkiin vaatteisiin ja huiviin, mutta minulla ei 
        ole aavistustakaan, mistä tuollaiset kuvitelmat tulivat. Myöhemmin lukiossa 
        muistan viettäneeni paljon aikaa koulun kirjastossa (lukutoukka kun olin) 
        ja kerran käteeni osui Koraanin käännös, josta luinkin joitakin katkelmia. 
        En muista tarkkaan, mitä satuin lukemaan, mutta sen muistan, että se oli 
        mielestäni järkeenkäypää ja loogista. Silti en ollut yhtään uskonnollinen, 
        maailmaani ei mahtunut Jumalaa enkä sellaista tarvinnutkaan. Tuota noin, 
        olihan meillä Newton, joka selittää kuinka maailmankaikkeus toimii, vai 
        mitä? </font></p>
      <p><font face="Verdana, Arial, Helvetica, sans-serif" size="-1">Aikaa kului, 
        valmistuin ammattiin ja aloitin työt. Tienasin vähän rahaa ja muutin omaan 
        asuntoon, sekä löysin tietokoneesta suurenmoisen työkalun. Minusta tuli 
        myös intohimoinen amatöörivalokuvaaja ja vietin paljon aikaa sen harrastuksen 
        parissa. Erään kerran olin tallentamassa torielämää ja otin kuvia välimatkan 
        päästä telelinssin avulla, kun vihaisen näköinen maahanmuuttaja säntäsi 
        luokseni ja sanoi pitävänsä huolen, etten ottaisi enää yhtäkään kuvaa 
        hänen äidistään ja sisaristaan. Kummaa väkeä nuo muslimit...</font></p>
      <p><font face="Verdana, Arial, Helvetica, sans-serif" size="-1">Sattui muitakin 
        islamiin liittyviä tapauksia enkä pysty selittämään, miksi tein minkä 
        tein. En muista, miksi soitin "Islamilaiseen tiedotuskeskukseen" Ruotsissa 
        ja tilasin heidän lehtensä, ostin Jusuf Alin Koraanin ja erittäin hyvän 
        kirjasen islamista, jonka nimi oli "Islam - uskomme". Niin vain tulin 
        tehneeksi! </font></p>
      <p><font face="Verdana, Arial, Helvetica, sans-serif" size="-1">Luin melkein 
        koko Koraanin ja huomasin sen olevan sekä kaunis että looginen, mutta 
        silti, Jumalalla ei ollut sijaa sydämessäni. Vuotta myöhemmin, ollessani 
        ottamassa syysvalokuvia pikku saarella, jonka nimi on "pretty island" 
        (se todella on sitä), minut valtasi fantastinen tunne. Tunsin olevani 
        kuin osanen jotakin suurempaa, hammaspyörän hammas Jumalan suuressa koneistossa, 
        jonka nimi on maailmankaikkeus. Se oli ihmeellistä! En ollut koskaan ennen 
        tuntenut sillä tavoin: olin täysin rentoutunut, mutta silti täynnä energiaa 
        ja ennen kaikkea täydellisen tietoinen Jumalasta, minne pääni käänsinkään.</font></p>
      <p><font face="Verdana, Arial, Helvetica, sans-serif" size="-1">En tiedä, 
        kuinka kauan tämä ekstaattinen olotila kesti, mutta lopulta se päättyi 
        ja ajoin kotiin - näköjään samanlaisena kuin ennenkin, mutta kokemukseni 
        jätti mieleeni lähtemättömän jäljen. Niihin aikoihin Microsoft toi markkinoille 
        Windows -95:n ennen näkemättömän markkinointirummutuksen saattelemana. 
        Osa pakettia oli on-line palvelu The Microsoft Network. Ja innokkaana 
        saamaan selville, mikä se oli, hankin itselleni MSN:n liittymän. Pian 
        havaitsin, että Islam BBS oli MSN:n mielenkiintoisin osa, ja sieltä löysin 
        Shahidan.</font></p>
      <p><font face="Verdana, Arial, Helvetica, sans-serif" size="-1">Shahida 
        on amerikkalaisnainen, joka minun tavallani on kääntynyt islamiin. Kemiamme 
        toimivat heti ja hänestä tuli paras kirjeenvaihtoystävä, joka minulla 
        koskaan oli ollut. Sähköpostikirjeenvaihtomme menee varmasti historiaan: 
        se että postilaatikkoni täyttyi jonnekin 3 megatavuun ensimmäisen puolen 
        vuoden aikana, kertoo kai omaa tarinaansa. Hän ja minä keskustelimme paljon 
        islamista ja yleensä uskosta Jumalaan ja se, mitä hän kirjoitti, tuntui 
        minusta järkevältä. Shahidalla oli enkelimäinen kärsivällisyys minun hitaan 
        järkeni ja typerien kysymysteni kanssa, eikä hän koskaan heittänyt toivoaan 
        minun suhteeni. Kuuntele vain sydäntäsi ja löydät kyllä totuuden, hän 
        sanoi. </font></p>
      <p><font face="Verdana, Arial, Helvetica, sans-serif" size="-1">Ja löysinkin 
        totuuden sisältäni ennemmin kuin olin odottanut. Bussimatkalla kotiin 
        töistä, useimpien ihmisten ympärilläni torkkuessa ja itse ihaillessani 
        auringonlaskua, joka värjäsi kauniisti hajaantuneet pilvet vaaleanpunaisen 
        ja oranssin sävyihin, kaikki palaset sopivat yhteen ja tunsin, kuinka 
        Jumala ohjaa elämäämme meidän silti olematta mitään robotteja. Kuinka 
        voin olla fysiikan ja kemian lakien alainen ja kuitenkin uskoa Jumalaan 
        ja nähdä Hänen työnsä. Se oli ihmeellistä, pari minuuttia täydellistä 
        ymmärrystä ja rauhaa. Kaipasin niin tuota hetkeä ja toivoin sen toistuvan! 
        Ja niin kävi, sillä eräänä aamuna heräsin lasinkirkkaaseen oloon ja ensimmäinen 
        ajatus, joka kulki aivojeni lävitse, oli kuinka kiitollinen olinkaan Jumalalle 
        siitä, että hän antoi minun herätä taas uuteen, mahdollisuuksien päivään. 
        Se oli niin luonnollista, kuin elämäni jokainen päivä olisi alkanut niin.</font></p>
      <p><font face="Verdana, Arial, Helvetica, sans-serif" size="-1"> Näiden 
        kokemusten jälkeen en enää voinut kieltää Jumalan olemassaoloa. Mutta 
        kun 25 vuotta oli kulunut Jumalan kieltäen, ei ollut mikään helppo tehtävä 
        myöntää hänen olevan olemassa ja hyväksyä usko. Mutta minulle tapahtui 
        lisää hyviä asioita: vietin jonkin aikaa Yhdysvalloissa ja noihin aikoihin 
        aloin rukoilla, kokeillen ja tunnustellen, opetellen ajattelemaan Jumalaa 
        ja kuuntelemaan sydäntäni. Kaikki päättyi mukavaan viikonloppuun New Yorkissa, 
        jota olin kovasti jännittänyt mutta josta tuli onnistunut, ja ennen kaikkea 
        tapasin vihdoinkin Shahidan!</font></p>
      <p><font face="Verdana, Arial, Helvetica, sans-serif" size="-1">Nyt olin 
        pisteessä, josta ei enää ollut paluuta, mutta sitä en vielä tiennyt. Mutta 
        Jumala johdatti minua edelleen, luin lisää ja viimein sain tarpeeksi rohkeutta 
        mennä lähimpään moskeijaan ja pyytää tavata joitakin muslimeja. Jalat 
        täristen menin moskeijaan, jonka ohitse olin monta kertaa ennenkin kulkenut, 
        uskaltamatta pysähtyä ja käydä sisälle. Tapasin siellä mitä mukavimpia 
        ihmisiä, sain lisää luettavaa ja sovimme meneväni tapaamaan veljiä heidän 
        kotonaan. Se mitä he sanoivat ja kuinka vastasivat kysymyksiini, oli kaikki 
        järkeenkäyvää. Islamista tuli tärkein osa elämääni, aloin rukoilla säännöllisesti 
        ja menin ensimmäiseen perjantairukoukseeni. Se oli hienoa, livahdin sisälle 
        ja istahdin taka-alalle, ja vaikka en ymmärtänyt sanaakaan imaamin puheesta, 
        nautin silti tapahtumasta. Khutban jälkeen kävimme kaikki riveihin ja 
        teimme vaaditut kaksi rakaa. Se oli jälleen yksi niistä ihanista kokemuksista, 
        joita minulla oli tielläni islamiin. Se vilpittömyys, jolla 200 miestä 
        omistautui täysin vain yhdelle asialle, ylistämään Jumalaa, tuntui suurenmoiselta!</font></p>
      <p><font face="Verdana, Arial, Helvetica, sans-serif" size="-1">Hitaasti 
        mieleni alkoi olla yhtä mieltä sydämeni kanssa ja aloin ajatella itseäni 
        muslimina, mutta voisinko todella kääntyä islamiin? Olin eronnut ruotsalaisesta 
        valtionkirkosta jo aiemmin, kaiken varalta, mutta rukoilla 5 kertaa päivässä? 
        lakata syömästä sianlihaa? Voisinko tosiaan tehdä sen? Ja entä perheeni 
        ja ystäväni? </font></p>
      <p><font face="Verdana, Arial, Helvetica, sans-serif" size="-1">Nyt Internetaalto 
        oli jo pyyhkäissyt maani yli ja minäkin olin joutunut tiedon valtatien 
        pauloihin. Ja "siellä jossakin" oli tonneittain tietoa islamista. Luulen 
        hakeneeni suurin piirtein jokaisen veppisivun, jossa vain mainittiinkin 
        sana islam jossakin tekstissä, ja opin paljon. Mutta vasta eräs kirjoitus, 
        jonka löysin Isosta-Britanniasta, vaikutti minuun erityisesti: tarina 
        hiljattain kääntyneestä naisesta, jolla oli juuri samoja tunteita kuin 
        minullakin. 12 tuntia on tekstin otsikko. Sen tarinan luettuani ja itkettyäni 
        silmät päästäni käsitin, että paluuta ei enää ollut enkä voinut vastustaa 
        islamia enää kauemmin. Kesäloma alkoi ja olin tehnyt päätökseni. Minun 
        täytyi tulla muslimiksi! Mutta alkukesä oli ollut hyvin kylmä ja koska 
        ensimmäinen lomaviikkoni näytti toisenlaiselta, en menettäisi yhtään aurinkoista 
        päivää poissa rannalta. TV:ssä säämies piirsi suuren auringon juuri siihen 
        osaan maata, jossa asuin. OK sitten, joku toinen päivä... Seuraavana aamuna 
        taivas oli lyijynharmaa ja jääkylmät tuulenpuuskat viuhuivat makuuhuoneeni 
        ikkunan ulkopuolella. Oli kuin Jumala olisi päättänyt, että määräaikani 
        oli lopussa enkä voisi viivytellä enää. Otin säädetyn kylvyn ja pukeuduin 
        puhtaisiin vaatteisiin, hyppäsin autooni ja ajoin tunnin matkan moskeijaan.</font></p>
      <p><font face="Verdana, Arial, Helvetica, sans-serif" size="-1"> Moskeijassa 
        menin veljien puheille esittäen toiveeni ja dohr-rukouksen jälkeen imaami 
        ja muutama veli todistivat, kun lausuin Shahadan. Alhamdulillah! Ja suureksi 
        hämmästyksekseni kaikki sukulaiseni ja ystäväni ovat ottaneet kääntymiseni 
        hyvin ja ovat kaikki hyväksyneet sen. En voi sanoa, että he olisivat olleet 
        ihastuksissaan, mutta ehdottomasti ei mitään pahaa sanottavaa. He eivät 
        ymmärrä kaikkea mitä teen, kuten rukoilemista viidesti päivässä määrättyinä 
        aikoina tai etten syö sianlihaa. Heidän mielestään nämä ovat outoja ulkomaalaisia 
        tapoja, jotka jäävät ajan myötä, mutta todistan heidän olevan väärässä. 
        Insha Allah!</font><font face="verdana, arial, helvetica" size="-2" color="darkgreen"> 
        </font> </p>
      </td></tr>




<!--------------------------    sidfot -------------------------------------------------------------------->
<tr><td bgcolor="#FFFFFF" align="center" valign="top"><img src="../bilder/caravan1.gif" border="0"><br>
      <font face="verdana, arial, helvetica" size="-2"> </font><font face="verdana, arial, helvetica" size="-2"><u>Pirjo 
      Z</u>:&nbsp;&nbsp; <a href="mailto:pirjo_z@hotmail.com">pirjo_z@hotmail.com</a></font><br>
      <font face="verdana, arial, helvetica" size="-1"><b>www.islamopas.com</b> 
      </font> </td>
  </tr>
<!--------------------------    sidfot -------------------------------------------------------------------->

</table>

</body>
</html>
